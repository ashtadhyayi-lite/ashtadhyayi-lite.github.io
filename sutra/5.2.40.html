<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.2.39.html"><button class="muted-button">Prev 5.2.39</button></a>
        <a href="5.2.41.html"><button class="muted-button">Next 5.2.41</button></a>
        </nav><h2>Sandhi Samaasa Split</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>'तत् अस्य' (इति) परिमाणे किमिदंभ्याम् वतुँप्, वः घः (च)</p>
<h2>Neelesh Sanskrit Brief</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>'परिमाण' इत्यस्य विशेषणरूपेण प्रयुक्तौ यौ 'किम्' तथा 'इदम्' शब्दौ, ताभ्याम् प्रथमासमर्थाभ्याम् 'अस्य' इत्यस्मिन् अर्थे 'वतुप्' प्रत्ययः भवति; तथा च प्रक्रियायाम् प्रत्ययस्य वकारस्य घकारादेशः भवति । </p>
<h2>Neelesh Sanskrit Detailed</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>'किम्' तथा 'इदम्' एते सर्वनामशब्दे यत्र 'परिमाण' (= amount, quantity, magnitude) शब्दस्य  'उपाधिरूपेण' (विशेषणरूपेण) प्रयुज्यन्ते, तत्र ताभ्याम् 'अस्य' अस्मिन् अर्थे वतुँप् प्रत्ययः भवति ; तथा च प्रक्रियायाम् 'वतुँप्' इत्यस्य वकारस्य घकारादेशः भवति । क्रमेण पश्यामः -</p>
<p>1) किम् परिमाणमस्य (What is the measure of this - इति प्रश्नः)</p>
<p>= किम् + वतुँप्  [वर्तमानसूत्रेण वतुँप्-प्रत्ययविधानम्]</p>
<p>→ किम् + वत् [इत्संज्ञालोपः]</p>
<p>→ किम् + घत् [वर्तमानसूत्रेण 'वतुँप्' इत्यस्य वकारस्य घकारादेशः]</p>
<p>→ किम् + इयत् [<b>आयनेयीनीयियः फघखच्छघां प्रत्ययादीनाम्</b> <a href="7.1.2.html">7.1.2</a> इति घ-इत्यस्य इय-आदेशः]</p>
<p>→ की + इयत् [<b>इदङ्किमोरीश्की</b> <a href="6.3.90.html">6.3.90</a> इत्यनेन 'किम्' इत्यस्य वतुँप्-प्रत्यये परे 'की' आदेशः । अनेकाल्त्वात्  <b>अनेकाल्शित्सर्वस्य</b> <a href="1.1.55.html">1.1.55</a> इति सर्वादेशः]       </p>
<p>→ क् + इयत् [<b>यस्येति च</b> <a href="6.4.148.html">6.4.148</a> इति ईकारलोपः]</p>
<p>→ कियत् । (how much / what is the measure of -  इति अर्थः) ।  </p>
<p>अयं शब्दः त्रिषु लिङ्गेषु प्रयुज्यते -</p>
<p>अ) पुंलिङ्गे अस्य रूपाणि 'यावत्' शब्दवत् भवन्ति । यथा - कियान्, कियन्तौ, कियन्तः, कियन्तम्, कियन्तौ, कियतः । 'कियान्' शब्दस्य प्रक्रिया इयम् -</p>
<p>कियत् + सुँ [प्रथमैकवचनस्य सुँ-प्रत्ययः]     </p>
<p>→ कियात्  + सुँ [<b>अत्वसन्तस्य चाधातोः</b> <a href="6.4.14.html">6.4.14</a> इति उपधादीर्घः]     </p>
<p>→ कियान्  त् + सुँ [<b>उगिदचां सर्वनामस्थाने अधातोः</b> <a href="7.1.70.html">7.1.70</a> इति नुमागमः]</p>
<p>→ कियान्  त् [<b>हल्ङ्याभ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति सुँ-प्रत्ययस्य लोपः]</p>
<p>→ कियान्   [<b>संयोगान्तस्य लोपः</b> <a href="8.2.23.html">8.2.23</a> इति तकारलोपः]</p>
<p>आ) स्त्रीलिङ्गे - 'कियत्' शब्दः स्त्रीत्वे विवक्षिते <b>उगितश्च</b> <a href="4.1.6.html">4.1.6</a> इत्यनेन ङीप्-प्रत्ययः भवति, येन 'कियती' इति प्रातिपदिक सिद्ध्यति । अस्य रूपाणि 'नदी' शब्दवत् भवन्ति । यथा - कियती कियत्यौ कियत्यः ।</p>
<p>(इ) नपुंसकलिङ्गे - 'जगत्' शब्दवत् अस्य रूपाणि भवन्ति । यथा - कियत्, कियती, कियन्ति ।</p>
<p>विशेषः - अग्रिमसूत्रेण <b>किमः संख्यापरिमाणे डति च</b> <a href="5.2.41.html">5.2.41</a> इत्यनेन अपि 'कियत्' इत्यवे शब्दः सिद्ध्यति । परन्तु तत्रस्थस्य 'कियत्' शब्दस्य अर्थः 'how many' इति अस्ति । वर्तमानसूत्रेण निर्दिष्टस्य 'कियत्' शब्दस्य अर्थः 'how much' इति अस्ति ।       </p>
<p>2) इदम् परिमाणमस्य (This is the measure of this other thing - इत्यर्थः)   </p>
<p>= इदम् + वतुँप्   [वर्तमानसूत्रेण वतुँप्-प्रत्ययविधानम्]</p>
<p>→ इदम् + वत् [इत्संज्ञालोपः]</p>
<p>→ इदम् + घत् [वर्तमानसूत्रेण 'वतुँप्' इत्यस्य वकारस्य घकारादेशः]</p>
<p>→ इदम्   + इयत् [<b>आयनेयीनीयियः फघखच्छघां प्रत्ययादीनाम्</b> <a href="7.1.2.html">7.1.2</a> इति घ-इत्यस्य इय-आदेशः]</p>
<p>→ ई + इयत् [<b>इदङ्किमोरीश्की</b> <a href="6.3.90.html">6.3.90</a> इत्यनेन 'इदम्' इत्यस्य वतुँप्-प्रत्यये परे 'ई' आदेशः । शित्वात् <b>अनेकाल्शित्सर्वस्य</b> <a href="1.1.55.html">1.1.55</a> इति सर्वादेशः । ]       </p>
<p>→ X + इयत् [<b>यस्येति च</b> <a href="6.4.148.html">6.4.148</a> इति अङ्गस्य ईकारलोपः।] </p>
<p>→ इयत् </p>
<p>अत्र प्रकृतेः सम्पूर्णरूपेण लोपः भवति, केवलम् प्रत्ययस्यैव दृश्यरूपमवशिष्यते । </p>
<p>इयत्-शब्दस्य अर्थः 'this much / this is the measure of' इति अस्ति ।  अयं शब्दः त्रिषु लिङ्गेषु प्रयुज्यते । 'कियत्' शब्दवदेव अस्यापि रूपाणि भवन्ति । यथा -</p>
<p>अ) पुंलिङ्गे - इयान् इयन्तौ इयन्तः ।</p>
<p>आ) स्त्रीलिङ्गे - इयती इयत्यौ इयत्यः ।</p>
<p>इ) नपुंसकलिङ्गे - इयत् इयती इयन्ति ।</p>
<p>स्मर्तव्यम् - </p>
<ol>
<li>
<p>अस्मिन् सूत्रे उक्तः वकारस्य घकारादेशः 'प्रत्यये विद्यमानस्य वकारस्य' विषये उक्तः अस्ति । अतः इदम् 'प्रत्ययकार्यम्' अस्ति, न हि 'अङ्गकार्यम्' ।</p>
</li>
<li>
<p>अस्मिन् सूत्रे कार्यद्वयमुक्तमस्ति - (अ) किम् / इदम् शब्दाभ्याम् वतुँप्-प्रत्ययविधानम्, तथा (आ) किम्/इदम् शब्दाभ्यां विहितस्य वतुँप्-प्रत्ययस्य वकारस्य घकारादेशः । एतौ कार्यौ स्वतन्त्रौ स्तः । इत्युक्ते, यद्यपि केनचित् अन्येन सूत्रेण एताभ्याम् शब्दाभ्याम् 'वतुँप्' प्रत्ययः क्रियते, तथापि तस्य वकारस्य घकारादेशः वर्तमानसूत्रेण भवितुमर्हति । यथा, अग्रिमसूत्रेण <b>किमः सङ्ख्यापरिमाणे डति च</b> <a href="5.2.40.html">5.2.40</a> इत्यनेन 'किम्' शब्दात् 'वतुँप्' प्रत्यये कृते वर्तमानसूत्रेण तस्य वकारस्य घकारादेशः अवश्यम् भवति ।                </p>
</li>
<li>
<p>'वतुँप्-प्रत्ययान्तशब्दाः <b>बहुगणवतुडति सङ्ख्या</b> <a href="1.1.23.html">1.1.23</a> इत्यनेन 'सङ्ख्या' संज्ञां प्राप्नुवन्ति । अतः 'कियत्' तथा 'इयत्' द्वयोः अपि 'सङ्ख्या' इति संज्ञा भवति ।   </p>
</li>
</ol>
<h2>Kashika</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>किमिदम्भ्यामुत्तरस्य वतुपो वकारस्य घकारादेशो भवति। कियान्। इयान्। एतदेव चादेशविधानं ज्ञापकं किमिदम्भ्यां वतुप्प्रत्ययो भवतीति। अथ वा योगविभागेन वतुपं विधाय पश्चाद् वो घो विधीयते।</p>
<h2>Siddhanta Kaumudi</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>आभ्यां वतुप्स्याद्वस्य च घः । कियान् । ईयान् ॥</p>
<h2>Laghu Siddhanta Kaumudi</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>आभ्यां वतुप् स्याद् वकारस्य घश्च॥</p>
<h2>Balamanorama</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p><b>किमिदंभ्यां वो घः</b> - किमिदंभ्यां वो घः । तदस्येति, परिमाणे वतुविति चानुवर्तते । तदाह — आभ्यां वतुप् स्यादिति । आभ्यां प्रथमान्ताभ्याम्अस्य तत्परिमाण॑मित्यर्थे वतुप्स्यादित्यर्थः । वस्य च घ इति । वकारस्य घकार इत्यर्थः । कियानिति । किं परिमाणमस्येति विग्रहः । किंशब्दाद्वतुप् । उपावितौ । वकारस्य घकारः । इयादेशः । किम् इयत् इति स्थिते 'इदङ्किमोरीश्की' इति किमः कीभावेयस्येति चे॑ति ईकारलोपे कियच्छब्दात्सौउगिदचा॑मिति नुमि अत्वसन्तस्ये॑ति दीर्घे, हल्ङ्यादिसंयोगान्तलोपाविति भावः । इयानिति । इदंशब्दाद्वतुपि वकारस्य घकारे इयादेशे इदम् इयत् इति स्थितेइदङ्किमोरीश्की॑ति शित्त्वादिदम ईकारे सर्वादेशेयस्येति चे॑ति ईकारस्य लोपे इयदिति प्रत्ययमात्रं शिष्यते । ततः सौ नुमादि पूर्ववत् । </p>
<h2>Padamanjari</h2>
<hr />
<p>index: 5.2.40
sutra: किमिदंभ्यां वो घः</p>
<hr />
<p>कियान्, इयानिति। ठिदं किमोरीश्कीऽ, यस्येतिलोपः। एतदेवेति। आदेशविधानान्यथानुपपत्या प्रत्ययोऽनुमीयते। योगविभागेन वेति। एवं प्रतिपादिते लाघवं भवति। ठादेः परस्यऽ इत्येव सिद्धे'वः'  इति कवचनमादेशप्रतिपत्यर्थम्; इत्रथा हि घः प्रत्ययान्तरं विज्ञायेत ॥</p></div>