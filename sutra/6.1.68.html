<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.1.67.html"><button class="muted-button">Prev 6.1.67</button></a>
        <a href="6.1.69.html"><button class="muted-button">Next 6.1.69</button></a>
        </nav><h2>Sandhi Samaasa Split</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>दीर्घात् हल्-ङी-आब्भ्यः सु-ति-सि-अपृक्तम् हल् लोपः</p>
<h2>Neelesh Sanskrit Brief</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>हलन्तात्, दीर्घात् ङ्यन्तात्, दीर्घात् आबन्तात् च परस्य सुँ-ति-सि-प्रत्ययानामपृक्तः हल् लुप्यते ।</p>
<h2>Neelesh English Brief</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>The सुँ, ति, or सि प्रत्यय, when present as a single letter, is removed when attached to - (1) a word ending in a  हल् letter,  or (2) A दीर्घ word ending in the  ङीप् / ङीष् / ङीन् / चाप् / टाप् / डाप् प्रत्यय.</p>
<h2>Neelesh Sanskrit Detailed</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>सर्वप्रथममस्मिन सूत्रे प्रयुक्तानां शब्दानाम् परिचयं प्राप्नुमः ।</p>
<p>1) अपृक्तः इत्युक्ते सः प्रत्ययः यस्मिन् केवलं एकः वर्णः अस्ति । <b>अपृक्तः एकाल् प्रत्ययः</b> <a href="1.2.41.html">1.2.41</a> इति अपृक्तसंज्ञाविधायकं सू्त्रम् ।</p>
<p>2) ङ्यन्तात् इत्युक्ते ङीप्/ङीष्/ङीन् प्रत्ययान्तशब्दात् । एते सर्वे स्त्रीप्रत्ययाः सन्ति ।        </p>
<p>3) आबन्तात् इत्युक्ते टाप्/चाप्/डाप्-प्रत्ययान्तशब्दात् । एते अपि सर्वे स्त्रीप्रत्ययाः सन्ति ।     </p>
<p>अतः अस्य सूत्रस्य अर्थः भवति -  हल्-वर्णात् परः, तथा च ङीप्/ङीष्/ङीन्/टाप्/चाप्/डाप्-प्रत्ययान्त-दीर्घशब्दात् परः - (1) प्रथमैकवचनस्य सुँ-प्रत्ययः , (2) प्रथमपुरुषैकवचनस्य ति-प्रत्ययः , अथवा (3) मध्यमपुरुषैकवचनस्य सि-प्रत्ययः -  अपृक्तस्वरूपे अस्ति चेत् तस्य अपृक्त-प्रत्ययस्य लोपः भवति । यथा - </p>
<p>1) मरुत् + सुँ → मरुत् + स् [इत्संज्ञालोपः]  → मरुत् । अत्र  हलन्तात् परस्य सुँ-प्रत्ययस्य अपृक्तः सकारः लुप्यते ।</p>
<p>2) नदी + सुँ → नदी + स् [इत्संज्ञालोपः]   → नदी । अत्र  ङ्यन्तात् परस्य सुँ-प्रत्ययस्य अपृक्तः सकारः लुप्यते । </p>
<p>3) माला + सुँ → माला + स् [इत्संज्ञालोपः] → माला । अत्र आबन्तात् परस्य सुँ-प्रत्ययस्य सकारः लुप्यते । ।</p>
<p>4) हन्-धातोः लङ्लकारस्य प्रथमपुरुषैकवचनस्य रूपसिद्धौ प्रक्रियां सङ्क्षेपरूपेण इयम् -      </p>
<p>हन् + तिप्</p>
<p>→ अ हन् + तिप् [अडागमः]</p>
<p>→ अ हन् + त्  [<b>इतश्च</b> <a href="3.4.100.html">3.4.100</a> इत्यनेन इकारलोपः ]</p>
<p>→ अहन् [ <b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति तकारलोपः । अत्र 'त्' इति  एकाल्-प्रत्ययः, अतः अत्र  अस्य सूत्रस्य प्रसक्तिः अस्ति । अतः नकारात् परः तकारः अत्र अनेन सूत्रेण लुप्यते ।]</p>
<p>5) हन्-धातोः लङ्लकारस्य मध्यमपुरुषैकवचनस्य रूपम् - अ + हन् + स्  = अहन् । अत्रापि प्रथमपुरुष-एकवचनवत् एव प्रक्रिया भवति । </p>
<p>ज्ञातव्यम् -  </p>
<p>1)  ङीष् / ङीप् / ङीन्-प्रत्ययानां योजनेन  प्रायः दीर्घान्तः शब्दः एव जायते । परन्तु केषुचित् स्थलेषु समासान्तं पदं ह्रस्वं भवितुमर्हति । यथा,  कौशाम्ब्याः निर्गतः सः निष्कौशाम्बिः । अत्र सु-प्रत्ययस्य लोपः मा भूत्, एतत् दर्शयितुम् 'दीर्घात्' इति शब्दः प्रयुक्तः अस्ति ।</p>
<p>2) तथैव, टाप् / चाप् / डाप्-प्रत्ययानाम् योजनेन अपि प्रायः दीर्घान्तः शब्दः एव जायते । परन्तु अत्रापि केषुचित् स्थलेषु समासान्तं पदं ह्रस्वं भवितुमर्हति । यथा, खट्वामतिक्रान्तः सः अतिखट्वः । अत्र सु-प्रत्ययस्य लोपः मा भूत्, एतत् दर्शयितुम् 'दीर्घात्' इति शब्दः प्रयुक्तः अस्ति ।</p>
<p>3) हल्-वर्णः ह्रस्वः दीर्घः वा न भवितुमर्हति, अतः 'दीर्घात्' अस्य पदस्य योगः 'ङ्याब्भ्यः' एतेनैव सह करणीयः, 'हल्' इत्यनेन सह न ।</p>
<p>4) 'सुँ' प्रत्ययस्य उकारः इत्संज्ञकः अस्ति, अतः अयं प्रत्ययः सर्वदा एकाल् भवति । परन्तु ति-सि-एतयोः तिङ्-प्रत्यययोः इकारस्य सर्वदा लोपः न भवति । अतः एतौ प्रत्ययौ सर्वदा एकालौ न भवतः । यत्र अनयोः प्रत्यययोः इकारस्य लोपः भवति, तत्रैव एतौ प्रत्ययौ अपृक्तौ भवतः । यथा, लङ्लकारे <b>इतश्च</b> <a href="3.4.100.html">3.4.100</a> अनेन सूत्रेण ति-सि-प्रत्यययोः इकारस्य लोपं भूत्वा त्-स्-एतौ अवशिष्यतः । एतौ एकाल्-प्रत्ययौ । एतादृशस्य एकाल्-प्रत्ययस्य लोपः भवतीति अस्य सूत्रस्य अर्थः ।</p>
<p>5) वस्तुतः तु अत्र 'हलः' इति षष्ठीविभक्तिः भवेत् । परन्तु सूत्रे 'हल्' इति प्रथमान्तं पदमस्ति । अतः 'लोपः' इत्यस्य अर्थः 'लुप्यते' इति स्वीकृत्य  'हल् लुप्यते' इति अर्थग्रहणं करणीयम् । अतः अस्य सूत्रस्य अर्थः भवति -</p>
<p>6) उपरिनिर्दिष्टेषु सर्वेषु उदाहरणेषु <b>संयोगान्तस्य लोपः</b> <a href="8.2.23.html">8.2.23</a> इत्यनेन अन्तिमवर्णस्य लोपः न भवति, यतः असिद्धत्वात्  <b>संयोगान्तस्य लोपः</b> <a href="8.2.23.html">8.2.23</a> इत्यस्य अत्र प्रसक्तिः नास्ति ।</p>
<p>7) सर्वेषामाकारान्तशब्दानाम् ईकारान्तशब्दानाम् विषये एतत् सूत्रम् नास्ति । केवलं ङीष् / ङीप् / ङीन् / टाप् / चाप् / डाप्-प्रत्ययान्तशब्दानां विषये एव एतत् सूत्रमस्ति । अतः आकारान्त/ईकारान्त-पुँल्लिगशब्दानां विषये अस्य सूत्रस्य प्रयोगः न करणीयः । यथा - विश्वपा + सुँ → विश्वपाः । ग्रामणी + सुँ → ग्रामणीः ।</p>
<p>8) केचन ईकारान्तस्त्रीलिङ्गशब्दाः ङ्यन्ताः न सन्ति । यथा -  अवी, तन्त्री, तरी, लक्ष्मी,  ह्री, श्री, धी । अतः एतेषां परस्य अपि सुँ-प्रत्ययस्य लोपः न भवति । यथा - लक्ष्मी + सुँ = लक्ष्मीः ।</p>
<h2>Kashika</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>लोप इति वर्तते। तदिह लौकिकेन अर्थवत् कर्मसाधनं द्रष्टव्यम्। लुप्यते इति लोपः। हलन्ताद्, ङ्यन्तादाबन्ताच् च दीर्घात् परं सु ति सि इत्येतदपृक्तं हल् लुप्यते। हलन्तात् सुलोपः राजा। तक्षा। उखास्रत्। पर्णध्वत्। ङ्यन्तात् कुमारी। गौरी। शार्ङ्गरवी। आबन्तात् खट्वा। बहुराजा। कारीषगन्ध्या। हलन्तादेव तिलोपः सिलोपश्च। तत्र तिलोपस्तावत् अबिभर्भवात्। भृञो लङि तिपि श्लौ भृञामितित्यभ्यासस्य इत्त्वम्। अजागर्भबान्। सिलोपःअभिनोऽत्र अच्छिनोऽत्र। दस्य रेफः। हल्ङ्याब्भ्यः इति किम्? ग्रामणीः। सेननीः। दीर्घातिति किम्? निष्कौशाम्बिः। अतिखट्वः। सुतिसि इति किम्? अभैत्सीत्। तिपा सहचरितस्य सिशब्दस्य ग्रहणात् सिचो ग्रहणं न अस्ति। अपृक्तम् इति किम्? भिनत्ति। छिनत्ति। हलि इति किम्? बिभेद। चिच्छेद। अथ किमर्थं हलन्तात् सुतिसिनां लोपो विधीयते, संयोगान्तलोपेन एव सिद्धम्? न सिध्यति। राजा, तक्षा इत्यत्र संयोगान्तलोपस्य असिद्धत्वान् नलोपो न स्यात्। उखास्रत्, पर्णध्वदित्यत्र अपदन्तत्वाद् दत्त्वं च न स्यात्। अभिनोऽत्र इत्यत्र <b>अतो रोरप्लुतादप्लुते</b> <a href="6.1.113.html">6.1.113</a> इत्युत्त्वं न स्यात्। अबिभर्भवानित्यत्र तु रात् सस्य <a href="8.3.24.html">8.3.24</a> इति नियमाल् लोप एव न स्यात्। संयोगान्तस्य लोपे हि नलोपादिर्न सिध्यति। रात्तु ते न एव लोपः स्याद् धलस् तस्माद् विधीयते।</p>
<h2>Siddhanta Kaumudi</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>हलन्तात्परं दीर्घौ यौ ङ्यापौ तदन्ताच्च परं सुतिसीत्येतदपृक्तं हल् लुप्यते । हल्ङ्याब्भ्यः किम् । ग्रामणीः । दीर्घात्किम् । निष्कौशाम्बिः । अतिखट्वः । सुतिसीति किम् । अभैत्सीत् । तिपा सहचरितस्य सिपो ग्रहणात्सिचो ग्रहणं नास्ति । अपृक्तमिति किम् । बिभर्ति । हल्किम् । बिभेद । प्रथमहल् किम् । राजा । नलोपो न स्यात् संयोगान्तलोपस्यासिद्धत्वात् । सखा । हे सखे ॥</p>
<h2>Laghu Siddhanta Kaumudi</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>हलन्तात्परं दीर्घौ यौ ङ्यापौ तदन्ताच्च परं सुतिसीत्येतदपृक्तं हल् लुप्यते॥</p>
<h2>Balamanorama</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p><b>हल्ङ्याब्भ्यो दीर्घात् सुतिस्यपृक्तं हल्</b> - हल्ङ्याब्भ्यो । हल् च ङीच आप् चेति द्वन्द्वः । दिग्योगे पञ्चमी । परमित्यध्याहार्यम् । समासैकदेशयोरपि ङ्यापोरेव दीर्घादिति विशेषणं, न तुहलः, असम्भवात् । एवं च दीर्घादिति द्वित्वे एकवचनमार्षम् । 'हल्ङ्याब्भ्य' इत्यस्य सुतिस्याक्षिप्तप्रकृतिविशेषणतया, प्रत्ययग्रहणपरिभा,या च तदन्तविधिः । ततश्च हलन्ताच्च दीर्घङ्याबन्ताच्च परमिति लब्धम् । 'सुतिसि' इति समाहारद्वन्द्वः । अपृक्तमिति हलिति च सामानाधिकरण्येनान्वेति । उकारे इकारे च लुप्ते परिशिष्टः सकारस्तकारश्च सुतिसि इत्यनेन विवक्षितः । ततश्च हलित्यनेन सामानाधिकरण्यं न विरुध्यते । 'लोपोः व्योः' इत्यतो लोप इत्यनुवर्तते । तच्चेह कर्मसाधनमाश्रीयते । लुप्यते इति लोपः । क्रमणि घञ् । तदाह — हलन्तात्परमित्यादिना । हल्ङ्याब्भ्यः किमिति । 'राम' इत्यादावदीर्घान्तत्वान्नदोष इति प्रश्नः । ग्रामणीरिति । ग्रमां नयतीति विग्रहः ।णीञ् प्रापणे॑ ।सत्सूद्विषे॑त्यादिना क्विप् ।अग्रग्रमाभ्यां नयतेर्णो वाच्यः॑ इति णत्वम् । हल्ङ्याबन्तत्वाऽभावान्न सुलोपः । दीर्घात्किमिति । ङ्यापोर्दीर्घत्वाऽव्यभिचारात्किमर्थं दीर्घत्वविशेषणमिति प्रश्नः । निष्कौशाम्बिः अतिखट्व इति । निष्क्रान्तः कौशाम्ब्याः, खट्वामतिक्रान्त इति विग्रहेनिरादयः क्रान्ताद्यर्थे पञ्चम्या॑अत्यादयः क्रान्ताद्यर्थे द्वितीयया॑ इति समासः । 'गोस्त्रियोः' इति ह्रस्वत्वम् । अत्र ह्रापोह्र्यस्वत्वान्न सुलोपः । अभैत्सीदिति । भिदेर्लुङि सिच् । अत्र तकारात्परस्य सकारस्य लोपो न, सुतिस्यन्यतमत्वाऽभावादित्यर्थः । ननु सिचस्सिरेवायमित्यत आह — तिपेति । तिपा सहचरितस्य विभक्तिरूपस्यैव ग्रहणात्सिचो ग्रहणं नेत्यर्थः । विभर्तीति । अत्र तीति समुदायस्य न हल्त्वम् । तकारस्तु यद्यपि तेरवयवो हल्, तथापि तस्य नाऽपृक्तत्वम् । वस्तुतस्तु उकारे इकारे च लुप्ते परिशिष्टः सकारस्त कारश्च सुतिसीत्यनेन गृह्रते, हल्शब्दसामानाधिकरण्यादित्युक्तम् । नात्र इकारलोपोऽस्ति । अतो हल्ग्रहणेनैव विभर्तीत्यत्र लोपाऽभावासिद्धेरपृक्तग्रहणस्य नेदं प्रत्युदाहरणम् । द्वितीयहल्ग्रहणस्य प्रयोजनं पृच्छति — हल् किमिति । बिभेदेति । भिदेर्लिट् तिप् णल् । णलोऽकारस्य हल्त्वाऽभावान्न लोपः । प्रथमहल् किमिति । राजन् स् इति स्थिते उपधादीर्घे संयोगान्तलोपेनैव राजेत्यादिसिद्धेरिति प्रश्नः । नन्विदं राजेति कथं प्रत्युदाहरणं, संयोगान्तलोपेनैव अन्यथासिद्धत्वादित्यत आह — नलोपादिर्न स्यादिति । संयोगान्तलोपे सति नलोपो न स्यादिति भावः ।अभिनोऽत्रे॑त्यत्र उत्वमादिशब्दार्थः । भिदेर्लङि सिप् ।इतश्चे ॑तीकरलोपः ।सिपि धातो रूर्वे॑ति रुत्वम् । सलोपः । अत्रअतोरोरप्लुता॑दित्युत्वं न स्यात् । कुत इत्यत आह — संयोगान्तलोपस्यासिद्धत्वादिति । हल्ङ्यादिलोपस्तु नासिद्धः, षष्ठप्रथमपादस्थत्वादिति भावः । अत्र क्वचित्पुस्तकेषुदीर्घात्किमित्यारभ्य संदर्भस्य प्रदर्शितत्वादिति शब्देन्दुशेखरे व्यक्तम् । सखेति । सुलोपे सति 'न लोपः' इति नकारलोपः । नचेहसु॑माश्रित्य अनङि कृते तन्नकारमाश्रित्य सोर्लोपो न संभवति, संनिपातपरिभाषाविरोधादिति वाच्#ं, 'स्वतन्त्रः कर्ता' इत्यादिनिर्देशेनाऽनङो नकारमाश्रित्य सुलोपे कर्तव्येसन्निपातपरिभाषाया अप्रवृत्तेरित्याहुः । हे सखे इति । 'अनङ् सौ' इत्यत्र असम्बुद्धावित्यनुवृत्तेरनङभावे ह्वस्वस्य गुणेएङ्ह्रस्वा॑दिति सुलोपे रूपम् ।</p>
<h2>Padamanjari</h2>
<hr />
<p>index: 6.1.68
sutra: हल्ङ्याब्भ्यो दीर्घात् सुतिस्यपृक्तं हल्</p>
<hr />
<p>दीर्घग्रहणं सम्भवव्यभिचाराभ्यां ङ्भापोरेव विशेषणम्। ङ्याब्ग्रहणं च सोविशेषणम्। हलपृक्तग्रहणं च तिस्योः। सुतिसीति त्रीणि पदानि। तदिहेत्यादि। प्रकृतस्य लोपशब्दस्य शास्त्रीयस्य भावसाधनस्य सुतिसीति प्रथमान्तेन सम्बन्धाभवादिति भावः। अपर आह-इल्ङ्याब्भ्यःऽ इति पञ्चम्या सुतिसीत्यादिकायाः प्रथमायाः षष्ठ।लं प्रकल्पितायां शास्त्रीयेऽपि लापशब्दे न दोष इति। अभिनोऽत्रेति। भिदर्लङ् इसिलोपः,'दश्च'  इति दकारस्य रूत्वम्, तस्य ठतो रोरप्लुतादप्लुतेऽ इत्युत्वम्, श्नमोऽकारेण ठाद्गुणःऽ, ठेङः पदान्तादतिऽ इति पूर्वरूपम्। निष्कौशाम्बिरति। ननु च प्रत्ययग्रहणपरिभाषया तदादिग्रहणादेवात्र न भविष्यति, इहापि तर्हि न स्यात् -परमकुमारी, परमखट्वेकि?'स्त्रीप्रत्यये चानुपसर्जने न'  इति तदादिनियमाबावाद्भविष्यति। निष्कौशाम्बिरित्यादौ उपसर्जनत्वाद्भवत्येव तदादिनियमः ? एवं तर्हि एतज्ज्ञापयति -अर्द्धपिप्पलीत्यादौ ठेकविभक्ति चऽ इत्युपसर्जनत्वे सत्यपि लोपो भवति। नात्रोपसर्जनं पिप्लली; एकविभक्तावषष्ठ।ल्न्तमिति वचनात्। अत एव'गोस्त्रियोरुपर्जनस्य'  इति ह्रस्वत्वं न भवति। मा भूच्छास्त्रीयमुपसर्जनम्, अप्रधानं तावद्भवत्येव -बह्व्यः श्रेयस्योऽस्य बहुश्रेयसीति? शास्त्रीयमप्युसर्जनत्वमस्ति, ठीयसश्चऽ इति कपः प्रतिषेधः, ठीयसो बहुव्रीहौ प्रतिषेधो वक्तव्यःऽ इति ह्रस्वाभावः। अपर आह -ठ्निष्कौशाम्बिरित्यादौ समुदायस्य ङ्याबन्तत्वेऽपि यदत्र ङ्याबन्तं कौशाम्ब्यादि, ततः परस्य सोर्लोपः प्राप्नोति दीर्घग्रहणाद्व्यावर्ततेऽ इति। ननु च विहितविशेषणं विज्ञायते -ङ्याबन्ताद्विहितस्येति? नैवं शक्यम्; या, सा, केत्यादौ न स्यात्, न ह्यत्र टाबन्तात्सुब्विहितः। मा भूदेवम्, हलन्ताद्विहित इत्येवं भविष्यिति। यद्येवम्, यः, सः, क इत्यत्रापि स्यात्, कर्ता हर्तेत्यादौ चन स्यात्, न ह्यत्र हलन्तात् त्सुर्विहित इति ? अतोऽन्यस्मादपि विहितस्य हल्ङ्याब्भ्योऽनन्तस्य लोप इत्यास्थेयम्। एवं च निष्कौशाम्ब्यादावपि लोपः प्राप्नो दीर्घग्रहणेन व्यावर्तनीयः। तिपा सहचरितस्येति। तिपा तिशब्देन साहचर्यात्सहापि तिङ् एव ग्रहणमित्यर्थः। अथ किमर्थमित्यादि।'ङ्यापोर्दीर्घात्सुः'  इत्येव वक्तव्यमिति चोद्यार्थः। न लोपो न स्यादिति। ननु च'न ङसिम्बुद्धयोः'  इति कज्ञापकान्नलोपे कर्तव्ये संयोगान्तलोपरः सिद्ध एव भविष्यति? न; पचन्नित्यादावपि प्रसङ्गात्। नकारसंबुद्धयोरानन्तर्ते प्रतिषेधो विज्ञायमानस्तुल्यजातीये नकारविभक्तयोरानन्तर्य एव संयोगान्तलोपस्य सिद्धत्वं ज्ञापयति। पचन्नित्यादौ तु तकारेण व्यवहितत्वाद् ज्ञापकाभावाल्लोपाभावः? -इत्याशङ्क्य दोषान्तरमाह -उखास्रत्, पर्णघ्वदिति। दत्वमिति। न स्यादित्यनुषङ्गः। उखास्रससु इति स्थिते संयोगान्तलोपमपवादत्वाद्बाधित्वा'स्कोः संयोगाद्योः'  इति प्रकृतिसकारस्य लोपे श्रूयमाणः सकारो न वस्वादिसम्बन्धीति'वसुस्रंसु'  इति दत्वं न स्यात्। न च संयोगादिलोपं बाधित्वा पूर्वमेव प्रकृतिसकारस्य दत्वं लभ्यते; अपदान्तत्वात्। न हि सौ श्रूयमाणे पूर्वस्य पदसंज्ञाऽस्ति; ठसर्वनामस्थानेऽ इति प्रतिषेधात्। अथापिसावपि पदत्वमिति पक्षाश्रयेण स्यात्पदत्वम्? एवमपि दत्वस्यासिद्धत्वात्पूर्वंसंयोगादिलोप एव स्यात्। ननु च वस्वादीनां दत्वं सौ दीर्घत्वे सिद्धमिति वक्ष्यति तत्र, सौ दीर्घग्रहणं न करिष्यते वस्वादीनां दत्वमित्येव, ततश्च पूर्वमेव दत्वं भविष्यति? एवमपि राजा, तक्षेत्यादौ सावपि पदत्वे सति संयोगान्तलोपस्यासिद्धत्वात्पूर्वं नलोपे सति असंयोगान्तत्वात्सोर्लोपो न स्यात्। तस्मात्सुष्ठूअक्तम् -दत्वं न स्यादिति। उत्वमिति। न स्यादित्यनुषङ्गः। स एव हेतुः - संयोगान्तलोपस्यासिद्धत्वादिति। उत्वमिति। न स्यादित्युनुषङ्गः। स एव हेतुः - संयोगान्तलोपस्यासिद्धत्वादिति। एतच्च'संयोगान्तलोपो रोरुत्वे सिद्धो वक्तव्यः'  - इत्येतदनाश्रित्योक्तम्। तदाश्रयणे तु -हरिवो मेदिनीमित्यादिवत्सिद्धम्। रात्सस्येति नियमाल्लोप एव न स्यादिति। ननु रात्सस्यऽ इति द्वितकारकनिर्द्देशाक्तकारस्यापि प्रश्लेषाद्रेफादुतरस्य च तकारस्यापि लोपो विधास्यते? यद्येवम्, कीर्तयतेः क्विपि'कीः'  इति स्यात्, यथान्यासे तु कीर्दिति भवति। तदेवं सिग्रहणमेकं न कर्तव्यम्, अन्यत्सर्वं कर्तव्यमिति स्थितम्। संयोगान्तस्य लोपे हीत्यादि। संग्रहश्लोकः। हिशब्दो हेतौ, नलोपादीत्यादिशब्देन दत्वोत्वयोर्गहणम्। ये तु संयोगान्तलोपवादिनस्तेषां रेपादुतरस्य तकारस्य अबिभर्भवानित्यत्र नैव लोपः स्यात्, तस्माद्धल उतरेषां सुतिसीनां लोपो विधीयते ॥</p></div>