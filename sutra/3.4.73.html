<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.4.72.html"><button class="muted-button">Prev 3.4.72</button></a>
        <a href="3.4.74.html"><button class="muted-button">Next 3.4.74</button></a>
        </nav><h2>Kashika</h2>
<hr />
<p>index: 3.4.73
sutra: दाशगोघ्नौ सम्प्रदाने</p>
<hr />
<p>दाशगोघ्नौ शब्दौ संप्रदाने कारके निपात्येते। दाशृ दाने, ततः पचाद्यच्। स कृत्संज्ञकत्वात् कर्तरि प्राप्तः, सम्प्रदाने निपात्यते। दाशन्ति तस्मै इति दाशः। आगताय तस्मै दातुं गां हन्तीति गोघ्नः, अर्घार्होऽतिथिः। टगत्र निपात्यते। निपातनसामर्थ्यादेव गोघ्नः ऋत्विगादिरुच्यते, न तु चण्डालादिः। असत्यपि च गोहनने तस्य योग्यतया गोघ्नः इत्यभिधीयते।</p>
<h2>Siddhanta Kaumudi</h2>
<hr />
<p>index: 3.4.73
sutra: दाशगोघ्नौ सम्प्रदाने</p>
<hr />
<p>एतौ सम्प्रदानकारके निपात्येते । दशन्ति तस्मै दाशः । गां हन्ति तस्मै गोघ्नोऽतिथिः ॥</p>
<h2>Padamanjari</h2>
<hr />
<p>index: 3.4.73
sutra: दाशगोघ्नौ सम्प्रदाने</p>
<hr />
<p>गोघ्न इति । अत्र दानपूर्वके हनेन हन्तिर्वर्तते । अर्घार्ह इति । अर्घःउमधुपर्कः, तदङ्गत्वेन गोहननं विहितम् । एतावद् गोरालम्भनस्थानम् - अतिथिः, पितरः, विवाहश्चेति । यदि सम्प्रदाने गोघ्न इति निपात्यते चाण्डालादेरपि तेनाभिधानं प्राप्नोति, अस्मै अपि ह्यागताय गां दातुमर्हन्ति सुहृदादयः ? अत आह - निपातनसामर्थ्यादिति । असत्यपि चेति । यथाऽपचन्नपि योग्यतया'पाचकः'  इत्युच्यते, तथेहापीत्यर्थः ॥</p></div>