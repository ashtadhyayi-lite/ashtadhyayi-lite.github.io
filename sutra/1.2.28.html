<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.2.27.html"><button class="muted-button">Prev 1.2.27</button></a>
        <a href="1.2.29.html"><button class="muted-button">Next 1.2.29</button></a>
        </nav><h2 class="title">अचश्च</h2><p class="sname"><font color=blue>1-2-28 अचः च</font> <font color="DeepPink"> अच्</font> <font color="ForestGreen">ह्रस्वदीर्घप्लुतः</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>ह्रस्वदीर्घप्लुतः अच् अचः </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>ह्रस्व-दीर्घ-प्लुत-शब्देन विधीयमानम् कार्यम् अच्-वर्णस्य स्थाने एव भवति ।</p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>Action denoted by the words ह्रस्व / दीर्घ / प्लुत happens in place of an अच् letter.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>परिभाषा इयं स्थानिनियमार्था ह्रस्वदीर्घप्लुतः स्वसंज्ञया शिष्यमाणा अच एव स्थाने वेदितव्याः। वक्ष्यति <b>ह्रस्वो नपुंसके प्रातिपदिकस्य</b> <a href="1.2.47.html">1.2.47</a>, रैअतिरि। नौअतिनु। गोउपगु। अचः इति किम्? सुवाग् ब्रह्मणकुलम्। <b>अकृत्सार्वधातुकयोर्दीर्घः</b> <a href="7.4.25.html">7.4.25</a> चीयते। श्रूयते। अचः इति किम्? भिद्यते। धिद्य्ते। वाक्यस्य टेः प्लुत उदात्तः <a href="7.2.82.html">7.2.82</a> देवदत्त3। यज्ञदत्त3। अचः इति किम्? अग्निचि3त्। सोमसु3त्। तकारस्य मा भूत्। स्वसंज्ञया वधाने नियमः। अचिति वर्तते। इह मा भूत्। द्यौः पन्थाः। सः द्यौभ्याम्। द्युभिः। अत्र नियमो न अस्ति।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>ह्रस्वदीर्घप्लुतशब्दैर्यत्राज्विधीयते तत्राचेति षठ्यन्तं पदमुपतिष्ठते ॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>इदम् अष्टाध्याय्याः विद्यमानम् एकम् परिभाषासूत्रम् । भिन्नेषु सूत्रेषु यत्र <i>ह्रस्वः भवति</i>, <i>दीर्घः भवति</i>, <i>प्लुतः भवति</i> — इति प्रकारेण आदेशविधानं क्रियते, परन्तु एते आदेशाः कस्य वर्णस्य विषये भवन्ति इति स्पष्टरूपेण नैव उच्यते, तत्र, एते आदेशाः अच्-वर्णस्य स्थाने भवन्ति इति प्रकृतपरिभाषया स्पष्टी क्रियते ।</p>
<p>यथासङ्ख्यम् उदाहरणानि एतानि —</p>
<p>1) <b>ह्रस्वविधिः अचः स्थाने भवति </b>— यदि नपुंकसवाचिनः प्रातिपदिकस्य अन्तिमवर्णः दीर्घः अस्ति, तर्हि  <b>ह्रस्वो नपुंसके प्रातिपदिकस्य</b> <a href="1.2.47.html">1.2.47</a> इति सूत्रेण 'तस्य ह्रस्वादेशः भवति' इति उच्यते । यथा - 'श्रीपा' अयं आकारान्त-नपुंसकलिङ्गी शब्दः अस्ति । अस्य शब्दस्य सुबन्तरूपसिद्धौ प्रारम्भे <b>ह्रस्वो नपुंसके प्रातिपदिकस्य</b> <a href="1.2.47.html">1.2.47</a> इत्यनेन अस्य प्रातिपदिकस्य ह्रस्वादेशः भवति । अस्य आदेशस्य कः स्थानी — इति प्रश्ने जाते,  प्रकृतसूत्रस्य आधारेण 'अच्-वर्णस्य ह्रस्वादेशः भवति' इति निर्णयः क्रियते । तत्रापि  <b>अलोऽन्तस्य</b>  <a href="1.1.52.html">1.1.52</a> इत्यनेन अन्तिम-अच्-वर्णस्य स्थाने एव अयं ह्रस्वादेशः भवति (न अन्येषाम्) इति स्पष्टी भवति । प्रक्रिया इयम् —</p>
<p><pr></p>
<p>श्रियं पाति तत् (कुलम्) [कृद्वृत्तिः]</p>
<p>→ श्रियम् + पा + विच्  [<b>आतो मनिन्क्वनिब्वनिपश्च</b> <a href="3.2.74.html">3.2.74</a>, अथ वा <b>अन्येभ्योऽपि दृश्यन्ते</b> <a href="3.2.75.html">3.2.75</a> इति विच्-प्रत्ययः]</p>
<p>→  श्रियम् + पा + ० [चकारस्य इत्संज्ञा, लोपः ।इकारः उच्चारणार्थः, सोऽपि लुप्यते । अपृक्तवकारस्य <b>वेरपृक्तस्य</b> <a href="6.1.67.html">6.1.67</a> इति लोपः]</p>
<p>→ श्री + पा [<b>उपपदमतिङ्</b> <a href="2.2.19.html">2.2.19</a> इति उपपदसमासः ।<b>सुपो धातुप्रातिपदिकयोः</b> <a href="2.4.71.html">2.4.71</a> इति उपपदस्य विभक्तिलोपः]</p>
<p>→ श्रीपा + सुँ [प्रथमैकवचनस्य विवक्षायाम् सुँ-प्रत्ययः]</p>
<p>→ श्रीप + सुँ [<b>ह्रस्वो नपुंसके प्रातिपदिकस्य</b> <a href="1.2.47.html">1.2.47</a> इत्यनेन प्रातिपदिकस्य ह्रस्वादेशः । तत्र <b>अचश्च</b> <a href="1.2.28.html">1.2.28</a> इति परिभाषया 'अच्-वर्णस्य ह्रस्वादेशः भवति' —  इति स्पष्टी भवति । <b>अलोऽन्त्यस्य</b> <a href="1.1.52.html">1.1.52</a> इत्यनेन 'अन्तिम-वर्णस्य कार्यम् भवति' — इति स्पष्टी क्रियते । अतः अत्र 'श्रीपा'शब्दस्य अन्तिम-आकारस्य ह्रस्वादेशः (अकारः) विधीयते ।]</p>
<p>→ श्रीप + अम् [<b>अतोऽम्</b> <a href="7.1.24.html">7.1.24</a> इति सुँ-प्रत्ययस्य अम्-आदेशः]</p>
<p>→‌ श्रीपम् [<b>अमि पूर्वः</b> <a href="6.1.107.html">6.1.107</a> इति पूर्वरूपैकादेशः]</p>
<p></pr><note> ए, ऐ, ओ, औ एतेषाम् ह्रस्वादेशः कथं भवति तत् <b>ह्रस्वो नपुंसके प्रातिपदिकस्य</b> <a href="1.2.47.html">1.2.47</a> इति सूत्रे स्पष्टीकृतम् अस्ति, तत् तत्रैव द्रष्टव्यम्  ।</note></p>
<p>2) <b>दीर्घविधिः अचः स्थाने भवति </b> — यञादि सार्वधातुके प्रत्यये परे अदन्तस्य अङ्गस्य <b>अतो दीर्घो यञि</b> <a href="7.3.101.html">7.3.101</a> अनेन सूत्रेण दीर्घादेशः विधीयते । अत्र अङ्गस्य दीर्घः इत्युक्ते कस्य दीर्घः? — अस्य प्रश्नस्य उत्तरम् प्रकृतपरिभाषया दीयते — 'अङ्गस्य अच्-वर्णस्य दीर्घः' इति । अतः पठ्-धातोः उत्तमपुरुषैकवचनस्य प्रक्रियायाम्  'पठ् + अ + मि' इत्यत्र अङ्गस्य यः (अन्तिमः) अकारः तस्य दीर्घं कृत्वा 'पठामि' इति रूपं सिद्ध्यति ।सम्पूर्णा प्रक्रिया इयम् —</p>
<p><pr></p>
<p>पठँ (व्यक्तायां वाचि, &lt;{1.0371}&gt;)</p>
<p>→ पठ् + लट् [<b>वर्तमाने लट्</b> <a href="3.2.123.html">3.2.123</a></p>
<p>→ पठ् + मिप् [<b>तिपस्झि...</b> <a href="3.4.78.html">3.4.78</a> इति उत्तमपुरुषैकवचनस्य प्रक्रियायाम् 'मिप्' प्रत्ययः]</p>
<p>→ पठ् + शप् + मि [<b>कर्तरि शप्</b> <a href="3.1.68.html">3.1.68</a> इति शप्-विकरणप्रत्ययः]</p>
<p>→ पठ् + अ + मि [इत्संज्ञालोपः]</p>
<p>→ पठ् + आ + मि [<b>अतो दीर्घो यञि</b> <a href="7.3.101.html">7.3.101</a> इति अङ्गस्य दीर्घः । अत्र <b>अचश्च</b> <a href="1.2.28.html">1.2.28</a> इति परिभाषया अङ्गस्य स्वरस्यैव दीर्घः भवति इति ज्ञाप्यते । अग्रे <b>अलोऽन्त्यस्य</b> <a href="1.1.52.html">1.1.52</a> इत्यनेन 'अन्तिम-स्वरस्य' दीर्घः भवति इत्यपि स्पष्टी भवति ।</p>
<p>→ पठामि</p>
<p></pr></p>
<p>3) <b>प्लुतविधिः अचः स्थाने भवति </b> — <b>दूराद्धूते च</b> <a href="8.2.84.html">8.2.84</a> इति सूत्रेण दूरात् सम्बोधनार्थम् प्रयुज्यमानस्य वाक्यस्य टिसंज्ञकस्य प्लुतादेशः विधीयते । अत्रापि 'टिसंज्ञके विद्यमानस्य कस्य वर्णस्य प्लुतः भवति' — इति प्रश्ने जाते, प्रकृतपरिभाषया 'स्वरस्य प्लुतादेशः भवति' इति स्पष्टी क्रियते ।अतएव, 'सक्तून् पिब अश्वत्थामन् !' अस्य वाक्यस्य विषये <b>दूराद्धूते च</b> <a href="8.2.84.html">8.2.84</a> इति सूत्रस्य यदा प्रयोगः क्रियते, तदा अस्य वाक्यस्य टिसंज्ञकस्य ('अन्' इत्यस्य) स्वरः (अकारः) अनेन सूत्रेण प्लुतः भवति । अतएव 'सक्तून् पिब अश्वत्थाम3न्' इति प्रयोगः सिद्ध्यति ।</p>
<p><title>अस्मिन् ह्रस्व/दीर्घ/प्लुतशब्दानाम् अनुवृत्तेः प्रयोजनम्</title></p>
<p>यत्र विधिसूत्रे 'ह्रस्वः भवति /दीर्घः भवति /प्लुतः भवति' इति निर्देशः क्रियते, तत्रैव प्रकृतपरिभाषायाः प्रयोगः करणीयः — इति ज्ञापयितुम् अस्मिन् सूत्रे ह्रस्वादिशब्दानाम् अनुवृत्तिः कृता अस्ति । इत्युक्ते, यत्र विधिसूत्रे ह्रस्वादिशब्दान् विना केवलम् 'अजादेशः भवति' इति साक्षात् निर्देशः क्रियते, तत्र प्रकृतसूत्रस्य नैव प्रयोगः करणीयः अतः तत्र तादृशः आदेशः हल्-वर्णस्य स्थाने अपि सम्भवति — इत्यर्थः । यथा, <b>दिव उत्</b> <a href="6.1.131.html">6.1.131</a> अनेन सूत्रेण 'दिव्' इत्यस्य स्थाने विधीयमानः उकारः <b>अलोऽन्त्यस्य</b> <a href="1.1.52.html">1.1.52</a> इत्यनेन दिव्-शब्दस्य अन्तिमवर्णस्य (वकारस्य) स्थाने एव भवति, न हि दिव्-शब्दस्य स्वरस्य स्थाने ।  <b>दिव उत्</b> <a href="6.1.131.html">6.1.131</a> इति सूत्रे ह्रस्व/दीर्घ/प्लुतशब्दः नैव प्रयुक्तः अस्ति, अतः तत्र <b>अचश्च</b> <a href="1.2.28.html">1.2.28</a> इति परिभाषा अपि न प्रयुज्यते, इति अत्र आशयः । प्रक्रिया इयम् —</p>
<p><pr></p>
<p>दिव् + भ्याम् [वकारान्तात् दिव्-प्रातिपदिकात् तृतीयेकवचनस्य विवक्षायाम् <b>स्वौजस्..</b> <a href="4.1.2.html">4.1.2</a> इति भ्याम्-प्रत्ययः]</p>
<p>→ दिउ + भ्याम् [<b>दिव उत्</b> <a href="6.1.131.html">6.1.131</a> इति उकारादेशः । अस्मिन् सूत्रे ह्रस्व/दीर्घ/प्लुतशब्दः नैव प्रयुक्तः, अतः अत्र <b>अचश्च</b> <a href="1.2.28.html">1.2.28</a> इति परिभाषा अपि नैव प्रयोक्तव्या । ]</p>
<p>→ द्युभ्याम् [<b>इको यणचि</b> <a href="6.1.77.html">6.1.77</a> इति यणादेशः]</p>
<p></pr></p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p><b>अचश्च</b> - अचश्च । अच इत्यपि षष्ठन्तशब्दः स्वरूपपरः, पूर्वसूत्रे इक इतिवत् । ऊकालोऽजित्यतः 'अच्' 'ह्रस्वदीर्घप्लुत' इत्यनुवर्तते । 'इति यत्र विधीयते' इत्यध्याहार्यम् । फलितमाह — ह्रस्वेत्यादिना । 'दिव उत्' इत्यादौ तु नेदं प्रवर्तते, ह्रस्वादिशब्दानामश्रवणात् ।ह्रस्वो नपुंसके प्रातिपादिकस्ये॑त्याद्युदाहरणम् । श्रीपम् । नेह — सुपात् ब्राआहृणकुलम् । </p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 1.2.28
sutra: अचश्च</p>
<hr />
<p>ऽइको गुणवृद्धीऽ इत्यनेन समानमिदम् । स्वसंज्ञया विधाने नियमार्थमित्यत्र युक्तिमाह-अजिति वर्तत इति । ततश्च ह्रस्वादिशब्दा इहानुवृता नाचमुपस्थापर्यान्त, तस्य स्वयमुपस्थानादिति स्वरूपपदार्थका आश्रीयन्ते । तेन ह्रस्व इत्येवं योऽज्विधीयते सोऽचः स्थाने भवतीत्ययमर्थः सम्पद्यते । एवं दीर्घप्लुतयोः । द्यौरित्यादि । ऽदिव औत्ऽ ऽपथिमथ्यृभुक्षामात्ऽ,ऽत्यदादीनामःऽ,ऽदिव उत्ऽ इति औकारादयो न संज्ञया विधीयन्ते इति हल एव स्थाने भवन्ति ॥</p></div>