<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <style>
    .sname {
        text-align: center;
        font-size: 18pt;
        font-family: Noto Sans Devanagari;
    }
    .dev,p {
        font-family: Noto Sans Devanagari;
    }
    </style>
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="7.1.63.html"><button class="muted-button">Prev 7.1.63</button></a>
        <a href="7.1.65.html"><button class="muted-button">Next 7.1.65</button></a>
        </nav><h2 class="dev">लभेश्च</h2><p class="sname"><font color=blue>7-1-64 लभेः च</font> <font color="DeepPink"> इदितः नुम्</font> <font color="ForestGreen">अचि</font> <font color="Red">शब्लिटोः</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>लभेः अशप्-लिटपः अचि नुम् </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>लभ्-धातोः शप्-प्रत्ययं लिट्-लकारं च विहाय अन्येषु अजादिप्रत्ययेषु परेषु नुमागमः भवति ।</p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>The verb root लभ् which is followed by an अजादि प्रत्यय gets a नुमागम. But this नुमागम is not seen in presence of शप् विकरणप्रत्यय as well as in presence of लिट्-लकार.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>डुलभष् (प्राप्तौ, भ्वादिः &lt;{1.1130}&gt;) इति भ्वादिगणस्य धातुः । अस्य धातोः विषये अजादिप्रत्यये परे वर्तमानसूत्रेण नुमागमः भवति । परन्तु शप्-विकरणप्रत्यये परे, लिट्-लकारस्य विषये च अयं नुमागमः न क्रियते । उदाहरणानि एतानि - </p>
<p>1)  लभ्  धातोः अनीयर्-प्रत्यये परे प्रक्रिया -</p>
<p><pr></p>
<p>डुलभष् (प्राप्तौ)</p>
<p>→ लभ् + अनीयर्  [<b>तव्यत्तव्यानीयरः</b> <a href="3.1.96.html">3.1.96</a> इति अनीयर्-प्रत्ययः]</p>
<p>→ लभ् + अनीय [इत्संज्ञालोपः]</p>
<p>→ ल नुम् भ् + अनीय  [<b>लभेश्च</b> <a href="7.1.64.html">7.1.64</a> इत्यनेन अचि परे लभ्-धातोः नुमागमः]</p>
<p>→ ल न्  भ् अनीय [इत्संज्ञालोपः]</p>
<p>→ लंभनीय [<b>नश्चापदान्तस्य झलि</b> <a href="8.3.24.html">8.3.24</a> इति अनुस्वारः]</p>
<p>→ लम्भनीय [<b>अनुस्वारस्य ययि परसवर्णः</b> <a href="8.4.58.html">8.4.58</a> इति परसवर्णः]</p>
<p></pr></p>
<p>2) लभ्-धातोः णिच्-प्रत्यये परे प्रक्रिया -</p>
<p><pr></p>
<p>डुलभष् (प्राप्तौ)</p>
<p>→ लभ् + णिच् [<b>हेतुमति च</b> <a href="3.1.26.html">3.1.26</a> इति णिच्]</p>
<p>→ लभ् + इ [इत्संज्ञालोपः]</p>
<p>→ ल नुम् भ् + इ [<b>लभेश्च</b> <a href="7.1.64.html">7.1.64</a> इत्यनेन अचि परे लभ्-धातोः नुमागमः। <b>मिदचोऽन्त्यात्परः</b> <a href="1.1.47.html">1.1.47</a> इति सः अन्त्यात् अचः परः । अत्र <b>अतः उपधायाः</b> <a href="7.2.116.html">7.2.116</a> इत्यनेन परत्वात् प्राप्तम् उपधावृद्धिकार्यम् वर्तमानसूत्रेण नित्यत्वात् बाधते । अतः अत्र नुमागमः एव भवति ।]</p>
<p>→ ल न् भ् इ [इत्संज्ञालोपः]</p>
<p>→ लंभि [<b>नश्चापदान्तस्य झलि</b> <a href="8.3.24.html">8.3.24</a> इति अनुस्वारः]</p>
<p>→ लम्भि [<b>अनुस्वारस्य ययि परसवर्णः</b> <a href="8.4.58.html">8.4.58</a> इति परसवर्णः । <b>सनाद्यन्ता धातवः</b> <a href="3.1.32.html">3.1.32</a> इति धातुसंज्ञा ।]</p>
<p>अग्रे लटि तिप्प्रत्यये कृते 'लम्भयति' इति रूपं सिद्ध्यति । </p>
<p></pr>        </p>
<p>3) लभ्-धातोः  लट्-लकारस्य प्रथमपुरुषैकवचनम् - </p>
<p><pr></p>
<p>लभ् + लट् [<b>वर्तमाने लट्</b> <a href="3.2.123.html">3.2.123</a> इति लट्]</p>
<p>→ लभ्+ त [<b>तिप्तस्..</b> <a href="3.4.78.html">3.4.78</a> इत्यनेन आत्मनेपदस्य प्रथमपुरुषैकवचनस्य विवक्षायाम् 'त' प्रत्ययः]</p>
<p>→ लभ् + शप् + त [<b>कर्तरि शप्</b> <a href="3.1.68.html">3.1.68</a> इति औत्सर्गिकम् विकरणम् शप् । शप्-प्रत्ययस्य उपस्थितौ <b>लभेश्च</b>  <a href="7.1.64.html">7.1.64</a> इत्यस्य प्रसक्तिः नास्ति, अतः नुमागमः न भवति ।] </p>
<p>→ लभ्+ अ + ते [<b>टित आत्मनेपदानां टेरे</b> <a href="3.4.79.html">3.4.79</a> इति एकारः]</p>
<p>→ लभते </p>
<p></pr></p>
<p>4) लभ्-धातोः लिट्-लकारस्य प्रथमपुरुषैकवचनम् -</p>
<p><pr></p>
<p>लभ्  + लिट् [<b>परोक्षे लिट्</b> <a href="3.2.115.html">3.2.115</a> इति लिट्]</p>
<p>→ लभ्  + लभ् +  लिट् [<b>लिटिधातोरनभ्यासस्य</b> <a href="6.1.8.html">6.1.8</a> इति द्वित्वम्]</p>
<p>→  ल  + लभ्  + लिट् [<b>हलादि शेषः</b> <a href="7.4.60.html">7.4.60</a> इति अभ्यासस्य भकारलोपः]</p>
<p>→ ल लभ्  + त [<b>तिप्तस्झि...</b> <a href="3.4.78.html">3.4.78</a> इति प्रथमपुरुषैकवचनस्य त-प्रत्ययः]</p>
<p>→ लेभ् + त [<b>अत एकहल्मध्येऽनादेशादेर्लिटि</b> <a href="6.4.120.html">6.4.120</a> इति अभ्यासस्य लोपः, धातोः अकारस्य च एकारः]</p>
<p>→ लेभ्  + एश् [<b>लिटस्तझयोरेशिरेच्</b> <a href="3.4.81.html">3.4.81</a> इत्यनेन त-प्रत्ययस्य एश्-आदेशः । यद्यपि अयम् अजादिः आदेशः, तथापि अयं लिट्-लकारस्य स्थाने विधीयते, अतः अत्र <b>लभेश्च</b> <a href="7.1.64.html">7.1.64</a>  इति नुमागमः न भवति ।]  </p>
<p>→ लेभे [इत्संज्ञालोपः] </p>
<p></pr></p>
<p><title>सूत्ररचनाविशेषाः</title></p>
<ol>
<li>&lt;ऽयस्मिन् विधिः तदादौ अल्ग्रहणेऽ&gt; अनया परिभाषया अत्र 'अचि' इत्यस्य अर्थः 'अजादौ' इति क्रियते ।</li>
</ol>
<p><title>शास्त्रसंवादः</title></p>
<p>छात्रः - अत्र पूर्वसूत्रम् <b>रभेरशब्लिटोः</b> <a href="7.1.63.html">7.1.63</a> इति रभ्-धातोः विषये नुमागमविधानं करोति । वर्तमानसूत्रेण लभ्-धातोः विषयेऽपि स एव विधिः उच्यते । अतः सूत्रद्वयं एकत्ररूपेण स्थाप्यते चेत् वरमेव । यथा 'रभिलभ्योः अशब्लिटोः' इति । </p>
<p>आचार्यः - एतादृशं क्रियते चेत् अत्र 'यथासङ्ख्यम्' भवति वा (इत्युक्ते, रभ्-धातोः विषये अशपि तथा लभ्-धातोः विषये अलिटि - इति सन्दर्भः स्वीकरणीयः वा) इति सन्देहः जायते । अपि च, अग्रिमसूत्रे <b>आङो यि</b> <a href="7.1.65.html">7.1.65</a> इत्यत्र केवलं 'लभ्' इत्यस्यैव अनुवृत्तिः इष्यते, न हि 'रभ्' इत्यस्य । अतः आचार्यैः अत्र पृथक् सूत्रम् रचितम् । </p>
<h2 id="kashika">Kashika</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>लभेश्च अजादौ प्रत्यये शब्लिड्वर्जिते नुमागमो भवति। लम्भयति। लम्भकः। साधुलम्भी। लम्भंलम्भम्। लम्भो वर्तते। अशब्लिटोः इत्येव, लभते। लेभे। अचि इत्येव, लब्धा। लभेश्च पृथग्योगकरनमुत्तरार्थम्।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>अररम्भत् । अललम्भत् । हेरचङि - &lt;{SK2531}&gt; इति सूत्रे अचङीत्युक्तेः कुत्वं न । अजीहयत् । अत्स्मृदॄत्वरप्रथम्रदस्तॄस्पशाम् &lt;{SK2566}&gt; । असस्मरत् । अददरत् । तपरत्वसामर्थ्यादत्र लघोर्न दीर्घः ॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p><b>लभेश्च</b> - लभेश्च । लभेरपि नुम् स्यादचि, नतु शब्लिटोरित्यर्थस्य स्पष्टत्वादनुक्तिः । अररम्भदिति । नुमि कृते संयोगपरत्वेन अकारस्य लघुत्वाऽभावान्न सन्वत्त्वमिति भावः ।हि गतौ वृद्धौ चे॑त्यस्माच्चङिअजीहय॑दित्यत्रहेरचङी॑ति हकारस्य कुत्वं नेत्याह —  हेरचङीति ।अत्स्मृदृत्वरे॑ति सूत्रं चुरादौ 'प्रथ प्रख्याने' इति धातौ व्याख्यातम् । असस्मरदिति । अत्र 'सन्यतः' इतीत्त्वे प्राप्ते अत्त्वम् । अत एव ज्ञापकादनेकहल्व्यवधानेऽपि लघुपरत्वमित्युक्तं प्राक् । संयोगपरत्वेन लघुत्वाऽभावान्नाऽभ्यासदीर्घः । अददरदिति । 'दृ विदारणे' इत्यस्य रूपम् । अत्रापि 'सन्यतः' इत्यस्यापवादोऽयम् । दीर्घमाशङ्क्याह —  तपरत्वसामर्थ्यादिति । अतत्वरत् । अपप्रथत् । अमम्रदत् । अतस्तरत् । अपस्पशत् ।</p>
<h2 id="padamanjari">Padamanjari</h2><a href="#">Up</a>
<hr />
<p>index: 7.1.64
sutra: लभेश्च</p>
<hr />
<p>डुलभष् प्राप्तौ, अनुदातेन । लम्भो वर्तत इति । उपसर्गादेव खल्घञोः इति नियमस्य वक्ष्यमाणत्वादपपाठोऽयम् । खनो घ चेति चकाराद् भगः पदम् इतिवत् घप्रत्यय इत्येके । योगविभाग उतरार्थ इति । उतरोविधिर्लभेरेव यथा स्याद्रभेर्मा भूत् । किञ्च - शिब्लिटोर्यथासंख्यनिरासार्थश्च ॥</p></div>