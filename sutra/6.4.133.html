<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.4.132.html"><button class="muted-button">Prev 6.4.132</button></a>
        <a href="6.4.134.html"><button class="muted-button">Next 6.4.134</button></a>
        </nav><h2 class="title">श्वयुवमघोनामतद्धिते</h2><p class="sname"><font color=blue>6-4-133 श्वयुवमघोनाम् अतद्धिते</font> <font color="DeepPink"> असिद्धवत् अत्र आभात्</font> <font color="ForestGreen">भस्य</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>श्व-युव-मघोनाम् भस्य अङ्गस्य अतद्धिते सम्प्रसारणम्</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>श्वन् , युवन्, मघवन् -एतेषाम् भसंज्ञकस्य अङ्गस्य तद्धितभिन्ने प्रत्यये परे सम्प्रसारणम् भवति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>The भसंज्ञक अङ्ग of  श्वन् , युवन् and मघवन् undergoes सम्प्रसारणम् when followed by a प्रत्यय which is not a तद्धितप्रत्यय.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>श्वन् युवन् मघवनित्येतेषामङ्गानामतद्धिते प्रत्यये परतः सम्प्रसारणं भवति। शुनः। शुना। शुने। यूनः। यूना। यूने। मघोनः। मघोना। मघोने। अतद्धिते इति किम्? शौवं मांसम्। यौवनं वर्तते। माघवनः स्थालीपाकः। शुनो विकारे <b>प्राणिरजतादिभ्योऽञ्</b> <a href="4.3.154.html">4.3.154</a>, द्वारादित्वादैजागमः। श्वादीनाम् एतत् सम्प्रसारणं नकारान्तानाम् इष्यते। इह न भवति, युवतीः पश्य। मघवतः। मघवता। मघवते। तदर्थमुत्तरत्र योगविभागम् कुर्वन्ति। अल्लोपः। अनः। अनः इत्युभयोः शेषः इति।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>अन्नन्तानां भसंज्ञकानामेषामतद्धिते परे संप्रसारणं स्यात् । संप्रसारणाच्च &lt;{SK330}&gt; । आद्गुणः &lt;{SK69}&gt; । मघोनः । अन्नन्तानां किम् । मघवतः । मघवता । स्त्रियां मघवती । अतद्धिते किम् । माघवनम् । मघोना । मघवभ्यामित्यादि । शुनः । शुना । श्वभ्यामित्यादि । युवन् शब्दे वस्योत्वे कृते ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>अन्नन्तानां भानामेषामतद्धिते संप्रसारणम्। मघोनः। मघवभ्याम्। एवं श्वन्, युवन्॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>किं नाम भसंज्ञकः? <b>यचि भम्</b> <a href="1.4.18.html">1.4.18</a> इत्यनेन अजादि यकारादि वा प्रत्यये परे अङ्गस्य भसंज्ञा भवति । वर्तमानसूत्रेण  श्वन् (=श्वानः), युवन् (= युवक), मघवन् (= इन्द्रः) एतेषाम् भसंज्ञकस्य अङ्गस्य सम्प्रसारणम् भवति । परन्तु अग्रे तद्धित-प्रत्ययः अस्ति चेत् न भवति ।</p>
<p>किम् नाम सम्प्रसारणम्? <b>इग्यणः सम्प्रसारणम्</b> <a href="1.1.45.html">1.1.45</a> इत्यनेन उच्यते - यण्-वर्णस्य स्थाने इक्-वर्णस्य आदेशः सम्प्रसारणम् नाम्ना ज्ञायते । अतः एतेषां शब्दानाम् यण्-वर्णस्य स्थाने अनेन सूत्रेण सम्प्रसारणम् भवति । यथा -</p>
<p>1) श्वन् शब्दस्य तृतीया-एकवचनस्य रूपसिद्धौ -</p>
<p>श्वन् + टा [तृतीयैकवचनस्य प्रत्ययः]</p>
<p>→ श् व् अ न् + टा [अत्र वकारः इति यण् वर्णः अस्ति । अतः - ]</p>
<p>→ श्उअन् + आ [<b>श्वयुवमघोनामतद्धिते</b> <a href="6.4.133.html">6.4.133</a> इति श्वन्-इत्यस्य सम्प्रसारणम्  । वकारस्य सम्प्रसारणमुकारः। ]</p>
<p>→ श्उन + आ [<b>सम्प्रसारणाच्च</b> <a href="6.1.108.html">6.1.108</a> इति उकार-अकारयोः एकः पूर्वरूपः उकारः]</p>
<p>→ शुना ।</p>
<p>2) युवन् शब्दस्य चतुर्थी-एकवचनस्य रूपसिद्धौ -</p>
<p>युवन् + ङे [चतुर्थ्यैकवचनस्य प्रत्ययः]</p>
<p>→ य्  उ व् अ न् + ए [अत्र यकारः तथा वकारः द्वौ यण्-वर्णौ स्तः । एतयोः वकारः प्रत्ययस्य निकटतरः, अतः अग्रिमसूत्रेण तस्य सम्प्रसारणम् भवति ।]</p>
<p>→ य् उ उ अ न्  + ए  [<b>श्वयुवमघोनामतद्धिते</b> <a href="6.4.133.html">6.4.133</a> इति सम्प्रसारणम्  । वकारस्य सम्प्रसारणमुकारः। अग्रे पुनः यकारस्य सम्प्रसारणम् <b>न सम्प्रसारणे सम्प्रसारणम्</b> <a href="6.1.37.html">6.1.37</a> इत्यनेन निषिध्यते ।]</p>
<p>→ य् उ उ न् ए [<b>सम्प्रसारणाच्च</b> <a href="6.1.108.html">6.1.108</a> इति उकार-अकारयोः एकः पूर्वरूपः उकारः ]</p>
<p>→ यूने [<b>अकः सवर्णे दीर्घः</b> <a href="6.1.101.html">6.1.101</a> इति सवर्णदीर्घः]</p>
<p>3) मघवन्-शब्दस्य षष्ठी-एकवचनस्य रूपसिद्धौ-</p>
<p>→ मघवन् + ङस्  [षष्ठी-एकवचनस्य प्रत्ययः]</p>
<p>→ मघउअन् + अस् [<b>श्वयुवमघोनामतद्धिते</b> <a href="6.4.133.html">6.4.133</a> इति सम्प्रसारणम्  । वकारस्य सम्प्रसारणमुकारः। ]</p>
<p>→ मघउन् + अस् [<b>सम्प्रसारणाच्च</b> <a href="6.1.108.html">6.1.108</a> इति उकार-अकारयोः एकः पूर्वरूपः उकारः ]</p>
<p>→ मघोनः [<b>आद्गुणः</b> <a href="6.1.87.html">6.1.87</a> इति गुण-एकादेशः]</p>
<p>इदम् सम्प्रसारणम् तद्धितप्रत्यये परे न भवतीति स्मर्तव्यम् । यथा -</p>
<ol>
<li>
<p>'अतिक्रान्तः श्वानम्' (surpasses a dog in certain quality, e.g. speed of running) अस्मिन् अर्थे &lt;!अत्यादयः क्रान्ताद्यर्थे द्वितीयया!&gt; इत्यनेन प्रादिसमासे कृते <b>अतेः शुनः</b> <a href="5.4.96.html">5.4.96</a> इत्यनेन 'टच्' इति समासान्तप्रत्ययः भवति । अग्रे  'अति + श्वन् + टच्' इति स्थिते <b>नस्तद्धिते</b> <a href="6.4.144.html">6.4.144</a> इत्यनेन टिलोपं कृत्वा 'अतिश्व' इति शब्दः सिद्ध्यति । अत्र 'टच्' इति प्रत्ययः तद्धितप्रत्ययः अस्ति, अतः अत्र वर्तमानसूत्रेण सम्प्रसारणं न भवति ।</p>
</li>
<li>
<p>'यूनः भावः' इत्यस्मिन् अर्थे <b>हायनान्तयुवादिभ्योऽण्</b> <a href="5.1.130.html">5.1.130</a> इत्यनेन युवन्-शब्दस्य अण् प्रत्ययः भवति । युवन् + अण् इति स्थिते <b>तद्धितेष्वचामादेः</b> <a href="7.2.117.html">7.2.117</a> इत्यनेन आदिवृद्धिं कृत्वा 'यौवन' इति रूपं सिद्ध्यति ।  अत्र सम्प्रसारणम् न भवति, यतः अण्-इति तद्धितप्रत्ययः अस्ति ।</p>
</li>
<li>
<p><b>साऽस्य देवता</b> <a href="4.2.24.html">4.2.24</a> अस्मिन् अर्थे मघवन् शब्दस्य अण प्रत्ययः भवति । मघवन् + अण् इति स्थिते  <b>तद्धितेष्वचामादेः</b> <a href="7.2.117.html">7.2.117</a> इत्यनेन आदिवृद्धिं कृत्वा 'माघवन' इति रूपं सिद्ध्यति ।  अत्र सम्प्रसारणम् न भवति, यतः अण्-इति तद्धितप्रत्ययः अस्ति ।</p>
</li>
</ol>
<p>ज्ञातव्यम् - अस्मिन् सूत्रे <b>अल्लोपोऽनः</b> <a href="6.4.134.html">6.4.134</a> इति-अग्रिमसूत्रात् 'अनः' इत्यस्य अपकर्षः अपि क्रियते । 'अन्-येषामन्ते, तादृशानाम् श्वन् , युवन्, मधवन् एतेषाम् शब्दानाम् एव सम्प्रसारणम् भवति' इति तस्य अर्थः भवति । एतादृशम् सम्प्रसारणम् 'युवती, मघवती' एतादृशानाम् शब्दानाम् विषये मा भूत्, एतत् स्पष्टीकर्तुमयमपकर्षः स्थाप्यते ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p><b>श्वयुवमघोनामतद्धिते</b> - शसादावचि मघवन् अस् इत्यादि स्थिते 'अल्लोपोऽनः' इति प्राप्ते-आयुवमघोनाम् । आआ च, युवा च, मघवा चेति द्वन्द्वः ।वसोः संप्रसारण॑मित्यतः संप्रसारणमित्यनुवर्तते ।भस्ये॑त्यधिकृतम् । 'अल्लोपोऽनः' इत्यतोऽन इत्यपकृष्यते । तच्च आयुवमघोनां प्रत्येकं विशेषणं, तदन्तविधिः । फलितमाह — अन्नन्तानामित्यादि ।इग्यणः संप्रसारणम् इति वकारस्य संप्रसारणमुकारः । मथ उ अन् इति स्थिते पूर्वरूपमुक्तं स्मारयति — संप्रसारणाच्चेति । णघ उ न् इति स्थिते गुणं स्मारयति — आद्गुण इति । अन्नन्तानां किमिति । आयुवमघोनामन्नन्तत्वाऽव्यभिचारात्किमर्थमन्नन्तत्वविशेषणम् । मघवन्शब्दे नकारस्य त्रादेशपक्षेऽपि एकदेशविकृतस्यानन्यतयाऽन्नन्तत्वसत्त्वादिति प्रश्नः । मघवत इति । त्रादेशपक्षे मघवन्शब्दे संप्रसारणनिवृत्त्यर्थमन्नन्तत्वविशेषणम् । यद्यप्येकदेशविकृतस्यानन्यतया अन्नन्तत्वमस्त्येव, तथापि विशेषणसामर्थ्यात् श्रूयमाणनकारान्तस्यैव संप्रसारणमित्याहुः । स्त्रियां मघवतीति । मघवतः स्त्री मघवती, पुंयोगेन स्त्रियां वृत्तौउगितश्चे॑ति ङीप् । अत्राप्यन्नन्तत्वविशेषणान्न संप्रसारणमिति भावः । अत्रउगिदचा॑मिति नुम् तु न, ङ#ईपा व्यवधानेन तान्तस्य उगितः सर्वनामस्थानपरकत्वाऽभावात् । लिङ्गविशिष्टपरिभाषा तु नेह प्रवर्तते, विभक्तौ लिङ्गविशिष्टाऽग्रहणमित्युक्तेरिति भावः । माघवनमिति । 'साऽस्य देवता' इति मघवन्शब्दादणि आदिवृद्धिः । अत्राऽणस्तद्धितत्वात्तस्मिन् परे न संप्रसारणमिति भावः । मघवभ्यामिति । भ्यामादौ हलि नलोप इति भावः । इत्यादीति । मघोने । मघोनः २ । मघोनोः । मघोनाम् । मघोनि । आन्शब्दः प्रायेण राजवत् । शसादावचिआउयुवे॑ति संप्रसारणं वकारस्य उकारः । शु अन् इति स्थितेसंप्रसारणाच्चे॑ति पूर्वरूपमिति मत्वाह-शुनः शुनेति । इत्यादीति । शुने । शुनः २ । शुनोः । शुनाम् । शुनि । युवन्शब्दोऽपि प्रायेण राजवत् । शसादावचि विशेषमाह-युवन्शब्द इति । युवन् अस् इत्यादिस्थितेआयुवे॑ति वकारस्य संप्रसारणे उकारे यु उ अन् इति स्थितेसंप्रसारणांच्चे॑ति पूर्वरूपे यु उ न् इति स्थिते सवर्णदीर्घे यून इत्यादिरूपेषु सिद्धेषु यकारस्यापि संप्रसारणे प्राप्त इत्यर्थः । लक्ष्ये लक्षणस्य सकृदेव प्रवृत्तिरित्यस्य तु नायं विषयः, कार्याश्रयवर्णभेदेन लक्ष्यभेदात् । अन्यथा संस्कर्तेत्यादौअनचि चे॑त्यादेरसकृत्प्रवृत्त्यनुपपत्तेरितिभावः ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 6.4.133
sutra: श्वयुवमघोनामतद्धिते</p>
<hr />
<p>शौवमिति । नस्तद्धिते इति टिलोपः । यौवनमिति । यूनो भाव इति हायनान्तयुवादिभ्योऽण्, अन् इति प्रकृतिभावः । मघवा देवतास्य माघवनः ।  प्रातिपदिकग्रहणे लिङ्गविशिष्टस्यापि ग्रहणाद् युवतिशब्दस्यापि सम्प्रसारणप्रसङ्गः, तथा मघवत इत्यादौ मघवा बहुलम् इति त्रादेशो कृते थएकदेशविकृतस्यानन्यत्वात्प्रसङ्गः इत्याह - 'स्वादीनामित्यादि । कथमेतल्लभ्यते इत्याह - एतदथमिति । अन इत्युभयोः शेष इति । न त्वनन्तरस्यैव, योगविभागसामर्थ्यात् । न चैषमपि मघवतेत्यादावेकदेशविकृतस्यानन्यत्वात्प्रसङ्गः, सामान्यातिदेशे विशेषानतिदेशात् ॥</p></div>