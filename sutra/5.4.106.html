<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.4.105.html">
            <button class="muted-button">Prev 5.4.105</button>
        </a>
        <a href="5.4.107.html">
            <button class="muted-button">Next 5.4.107</button>
        </a>
        </nav><h2>Kashika</h2>
<hr />
<p>index: 5.4.106
sutra: द्वन्द्वाच्चुदषहान्तात् समाहारे</p>
<hr />
<p>तत्पुरुषाधिकारो निवृत्तः। द्वन्द्वात् चवर्गान्तात्, दकारान्तात्, षकारान्तात्, हकारान्तात् च टच् प्रत्ययो भवति, स चेद् द्वन्द्वः समाहारे वर्तते, न इतरेतरयोगे। वाक् च त्वक् च वाक्त्वचम्। स्रक् च त्वक् च स्रक्त्वचम्। श्रीस्रजम्। इडूर्जम्। वागूर्जम्। समिद्दृषदम्। सम्पद्विपदम्। वाग्विप्रुषम्। छत्रोपानहम्। धेनुगोदुहम्। द्वन्द्वातिति किम्? तत्पुरुषान् मा भूत्, पञ्च वाचः समाहृताः पञ्चवाक्। चुदषहान्तातिति किम्? वाक्षमित्। समाहारे इति किम्? प्रावृट्शरदौ।</p>
<h2>Siddhanta Kaumudi</h2>
<hr />
<p>index: 5.4.106
sutra: द्वन्द्वाच्चुदषहान्तात् समाहारे</p>
<hr />
<p>चवर्गान्ताद्दषहान्ताच्च द्वन्द्वाट्टच् स्यात्समाहारे । वाक् च त्वक्च वाक्त्वचम् । त्वक्स्रजम् । शमीदृषदम् । वाक्त्विषम् । छत्रोपानहम् । समाहारे किम् । प्रावृट्शरदौ ॥। इति द्वन्द्वसमासप्रकरणम् ।</p>
<h2>Laghu Siddhanta Kaumudi</h2>
<hr />
<p>index: 5.4.106
sutra: द्वन्द्वाच्चुदषहान्तात् समाहारे</p>
<hr />
<p>चवर्गान्ताद्दषहान्ताच्च द्वन्द्वाट्टच् स्यात्समाहारे । वाक् च त्वक् च वाक्त्वचम् । त्वक्स्रजम् । शमीदृषदम् । वाक्त्विषम् । छत्रोपानहम् । समाहारे किम् ? प्रावृट्शरदौ ॥ इति द्वन्द्वः ॥ ५ ॥</p>
<h2>Padamanjari</h2>
<hr />
<p>index: 5.4.106
sutra: द्वन्द्वाच्चुदषहान्तात् समाहारे</p>
<hr />
<p>तत्पुरुषान्मा भूदिति। तत्पुरुषादेव मा भूदित्यर्थः।'द्वन्द्वात्'  इत्यनुच्यमाने हि तत्पुरुषाधिकारो न निवर्तेत ॥</p></div>