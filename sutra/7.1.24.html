<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="7.1.23.html"><button class="muted-button">Prev 7.1.23</button></a>
        <a href="7.1.25.html"><button class="muted-button">Next 7.1.25</button></a>
        </nav><h2>Sandhi Samaasa Split</h2>
<hr />
<p>index: 7.1.24
sutra: अतोऽम्</p>
<hr />
<p>अतः नपुंसकात् अङ्गात् स्वमोः अम्</p>
<h2>Neelesh Sanskrit Brief</h2>
<hr />
<p>index: 7.1.24
sutra: अतोऽम्</p>
<hr />
<p>अकारान्त-नपुंसकलिङ्गशब्दात् परस्य प्रथमा-द्वितीया-एकवचनस्य सुँ/अम्-प्रत्यययोः अम्-आदेशः भवति । </p>
<h2>Neelesh English Brief</h2>
<hr />
<p>index: 7.1.24
sutra: अतोऽम्</p>
<hr />
<p>The सुँ and अम् attached to an अकारान्त नपुंसक अङ्ग are converted to अम्. </p>
<h2>Neelesh Sanskrit Detailed</h2>
<hr />
<p>index: 7.1.24
sutra: अतोऽम्</p>
<hr />
<p>अकारान्तनपुंसकात् अङ्गात् परस्य सु-अम्-प्रत्यययोः <b>स्वमोर्नपुंसकात्</b> <a href="7.1.23.html">7.1.23</a> इत्यनेन लुक्-प्राप्ते अपवादत्वेन वर्तमानसूत्रेण तयोः  अम्-आदेशः भवति । यथा - </p>
<p>फल + सुँ / अम्  इति स्थिते - </p>
<p>→ फल + अम्  [ <b>स्वमोर्नपुंसकात्</b> <a href="7.1.23.html">7.1.23</a> इति लुक्-प्राप्ते अपवादत्वेन <b>अतोऽम्</b> <a href="7.1.24.html">7.1.24</a> इति  अम्-आदेशः]</p>
<p>→ फलम् [<b>अकः सवर्णे दीर्घः</b> <a href="6.1.101.html">6.1.101</a> इत्यनेन सवर्णदीर्घे प्राप्ते ; विप्रतिषेधेन <b>प्रथमयोः पूर्वसवर्णः</b> <a href="6.1.102.html">6.1.102</a> अनेन पूर्वसवर्णदीर्घे प्राप्ते ; विप्रतिषेधेन <b>अमि पूर्वः</b> <a href="6.1.107.html">6.1.107</a> इति पूर्वसवर्ण-एकादेशः]</p>
<p>ज्ञातव्यम् - </p>
<p>1) अम्-इति अनेकाल्-आदेशः अस्ति, अतः <b>अनेकाल् शित् सर्वस्य</b> <a href="1.1.55.html">1.1.55</a> इत्यनेन सर्वादेशः भवति ।</p>
<p>2) अस्मिन् सूत्रे 'अतः' इति तकारः केवलं उच्चारार्थः अस्ति । एतत् तपरकरणम् नास्ति, यतः <b>ह्रस्वो नपुंसके प्रातिपदिकस्य</b> <a href="1.2.47.html">1.2.47</a> इत्यनेन  दीर्घ-आकारान्त नपुंसकलिङ्गशब्दाः भवितुम् न अर्हन्ति ।</p>
<p>प्रश्नः - अनेन सूत्रेण द्वितीया-एकवचनस्य अम्-प्रत्ययस्य पुनः अम्-इत्येव आदेशः दीयते । किमर्थम्? </p>
<p>उत्तरम् -  यदि अनेन सूत्रेण अम्-प्रत्ययस्य अम्-आदेशः न अभविष्यत्, तर्हि औत्सर्गिकरूपेण <b>स्वमोर्नपुंसकात्</b> <a href="7.1.23.html">7.1.23</a> अनेन सूत्रेण नपुंसकात् परस्य अम्-प्रत्ययस्य लुक् अभविष्यत् । एवं सति फल + अम् = फल इति अशुद्धं रूपं अजनिष्यत । तत् तथा मा भूत्, अतः अत्र अम्-प्रत्ययस्य पुनः अम्-आदेशः आवश्यकः । </p>
<p>उपप्रश्नः - तर्हि अम्-इत्यस्य 'म्' इति एकाल्-आदेशः किमर्थम् न कृतः?</p>
<p>उत्तरम् - यदि अम्-इत्यस्य “म्” अयम् एकालः आदेशः अभविष्यत्, तर्हि <b>आदेः परस्य</b> <a href="1.1.54.html">1.1.54</a> इत्यनेन एषः आदेशः अम्-प्रत्ययस्य अकारस्य स्थाने अभविष्यत् । तदा “फल + अम् →  फल + म् म्” अस्यामवस्थायाम् <b>सुपि च</b> <a href="7.3.102.html">7.3.102</a> इत्यनेन अङ्गस्य दीर्घः अभविष्यत् । ततः च <b>संयोगान्तस्य लोपः</b> <a href="8.2.23.html">8.2.23</a> इत्यनेन मकारलोपं कृत्वा “फलाम्” इति रूपमभविष्यत् । तत् तथा मा भूत्, अतः अम्-इति अनेकाल् आदेशः आवश्यकः ।</p>
<h2>Kashika</h2>
<hr />
<p>index: 7.1.24
sutra: अतोऽम्</p>
<hr />
<p>अकारान्तान् नपुंसकादुत्तरयोः स्वमोः अम् इत्ययमादेशो भवति। कुण्डं तिष्ठति। कुण्डं पश्य। पीठम्। मकारः कस्मान् न क्रियते? धीर्घत्वं प्राप्नोति।</p>
<h2>Siddhanta Kaumudi</h2>
<hr />
<p>index: 7.1.24
sutra: अतोऽम्</p>
<hr />
<p>॥ अथ अजन्तनपुंसकलिङ्गप्रकरणम् ॥</p>
<p>अतोऽङ्गात् क्लीबात्स्वमोरम् स्यात् । अमि पूर्वः &lt;{SK194}&gt; । ज्ञानम् । एङ्ह्रस्वात् &lt;{SK193}&gt; इति हल्मात्रलोपः । हे ज्ञान ॥</p>
<h2>Laghu Siddhanta Kaumudi</h2>
<hr />
<p>index: 7.1.24
sutra: अतोऽम्</p>
<hr />
<p>अतोऽङ्गात् क्लीबात्स्वमोरम्। अमि पूर्वः। ज्ञानम्। एङ्ह्रस्वादिति हल्लोपः। हे ज्ञान॥</p>
<h2>Balamanorama</h2>
<hr />
<p>index: 7.1.24
sutra: अतोऽम्</p>
<hr />
<p><b>अतोऽम्</b> - ज्ञानशब्दात्सुःस्वमोर्नपुंसका॑दिति तस्य लुकि प्राप्ते — अतोऽम् । 'अत' इति पञ्चमी ।अङ्गस्ये॑त्यधिकृतं पञ्चम्या विपरिणम्यते, 'अत' इत्यनेन विशेष्यते । तेन तदन्तविधिः ।स्वमोर्नपुंसका॑दित्यनुवर्तते । तदाह — अतोऽङ्गादिति । अदन्तादङ्गादित्यर्थः । ज्ञानमिति । सोरमि कृते अमि पूर्वरूपमिति भावः । अमोऽम्विधानं तुस्वमोर्नपुंसका॑दिति लुङ्निवृत्त्यर्थम् । ननु 'अतो-म्' इत्येवच्छेदोऽस्तु । सोर्मकारादेशे ज्ञानमिति सिद्धेः । अमि चआदेः परस्ये॑त्यकारस्य मकारेऽन्त्यस्य मकारस्य संयोगान्तलोपेनैव ज्ञानमिति सिद्धेरिति चेत्, मैवम्-एवं सति ज्ञानमित्यत्रसुपि चे॑ति दीर्घापत्तेः । न च अदन्तसंनिपातमाश्रित्य प्रवृत्तस्य मादेशस्य तद्विघातकदीर्घनिमित्तत्वं न संभवति, संनिपातपरिभाषाविरोधादिति वाच्यं,सुपि चे॑ति दीर्घे कर्तव्ये संनिपातपरिभाषाया अप्रवृत्तेरित्युक्तत्वादित्यलम् ।हे ज्ञानेति । हे ज्ञानस् इति स्थिते सोरमि कृते पूर्वरूपेएङ्ह्रस्वा॑दिति मकारलोपे हे ज्ञानेति रूपम् । नन्वेङ्ह्रस्वादित्यत्र संबुद्ध्याक्षिप्तस्य संबुद्धयैवान्वय उचितः, ततश्च एङन्ताध्यस्वान्ताच्चाङ्गात् परा या संबुद्धिस्तदवयवस्य हलो लोप इति लभ्यते । ततश्च प्रकृते पूर्वरूपे कृते तस्य पूर्वान्तत्वाश्रयणे ज्ञानेत्यदन्तमङ्गम् । ततः परा संबुद्धिर्नास्ति, मकारमात्रस्याऽसंबुद्धित्वात्, सुस्थानिकस्याम एव संबुद्धित्वात्, अद्र्धविकारेण एकदेशविकृतन्यायानवताराच्च । न च पूर्वरूपात्प्राक्एङ्ह्रस्वा॑दित्यस्य प्रवृत्तिः किं न स्यादिति वाच्यं, परत्वात्पूर्वरूपस्यैव पूर्वं प्रवृत्तेः । न च पूर्वान्तत्वात्पूर्वरूपस्याऽङ्गन्तर्भावाज्ज्ञानेत्यदन्तमङ्गम्, परादित्वाच्च अम् इत्यस्य संबुद्धित्वं चेत्याश्रित्य तदवयवहलो मकारमात्रस्यएङ्ह्रस्वा॑दिति लोपो निर्बाध इति वाच्यम्,उभयत आश्रयणे नान्तादिव॑दिति निषेधादित्यत आह — एङ्ह्रस्वादिति हल्मात्रलोप इति । पूर्वरूपे कृते संबुद्धेर्मकारमात्रं यत् परिशिष्टं तस्यएङ्ह्रस्वा॑दिति लोप इत्यर्थः । लक्ष्यानुरोधात्संबुद्ध्याक्षिप्तमङ्गं संबुद्धौ नान्वेति, किंतु संब#उद्ध्यवयवहल्येवान्वेति । ततश्च एङन्ताद्ध्रस्वान्ताच्चाङ्गात्परो यः संबुद्ध्यवयवहल् तस्य लोप इति लभ्यते । प्रकृते च पूर्वरूपे कृतेऽपि ह्रस्वान्तादङ्गात्परत्वं संबुद्ध्यवयवस्य मकारमात्रस्य अस्त्येवेति तस्यएह्ह्रस्वा॑दिति लोपो निर्बाध इत्यन्यत्र विस्तरः ।</p>
<h2>Padamanjari</h2>
<hr />
<p>index: 7.1.24
sutra: अतोऽम्</p>
<hr />
<p>अत्रामिति पदच्छेदः, न तु मिति तथा हि सति लाघवाय मत तैत्येव ब्रूयात् । किमर्थं पुनरम्विधीयते न मकार एवोच्येत, द्वितीयैकवचनेऽपि आदेः परस्य इत्यकारस्य मकार कृतेऽन्यस्य मकारस्य संयोगान्तलोपेनैव सिद्धमिष्टम् दीर्घप्रसङ्गस्तु सुपि चेति दीर्घः प्राप्नोति । न च दीर्घविधौ सन्निपातपरिभाषा  एप्रवर्तते वृत्रायेत्यादावपि प्रसङ्गात् । तस्मादमेव विधेयः ।  अपर आह - अम्विधानसामर्थ्यादतिजरसमित्यत्र जरसादेशो भवतीति, तच्चिन्त्यम् सन्निपातपरिभाषया जरसादेशस्याप्रसङ्गात् । अम्विधानं तु दीर्घबाधनेन चरितार्थमिति ॥</p></div>