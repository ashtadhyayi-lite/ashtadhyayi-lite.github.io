<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.2.16.html"><button class="muted-button">Prev 3.2.16</button></a>
        <a href="3.2.18.html"><button class="muted-button">Next 3.2.18</button></a>
        </nav><h2>Kashika</h2>
<hr />
<p>index: 3.2.17
sutra: भिक्षासेनादायेषु च</p>
<hr />
<p>अनधिकरणार्थः आरम्भः। भिक्षा सेना आदाय इत्येतेषु उपपदेषु चरेः धातोः टप्रत्ययो भवति। भिक्षाचरः। सेनाचरः। आदायचरः।</p>
<h2>Siddhanta Kaumudi</h2>
<hr />
<p>index: 3.2.17
sutra: भिक्षासेनादायेषु च</p>
<hr />
<p>भिक्षां चरतीति भिक्षाचरः । सेनाचरः । आदायेति ल्यबन्तम् । आदायचरः । कथं प्रेक्ष्य स्थितां सहचरीमिति । पचादिषु चरडिति पाठात् ॥</p>
<h2>Laghu Siddhanta Kaumudi</h2>
<hr />
<p>index: 3.2.17
sutra: भिक्षासेनादायेषु च</p>
<hr />
<p>भिक्षाचरः। सेनाचरः। आदायेति ल्यबन्तम्। आदायचरः॥</p>
<h2>Balamanorama</h2>
<hr />
<p>index: 3.2.17
sutra: भिक्षासेनादायेषु च</p>
<hr />
<p><b>भिक्षासेनाऽऽदायेषु च</b> - भिक्षासेना । भिक्षा, सेना, आदाय- एषु चोपदेषु चरेष्टः स्यादित्यर्थः । भिक्षां चरतीति । चरतिरत्र चरणपूर्वके आर्जने वर्तते । चरणेन भिक्षा मार्जयतीत्यर्थ- । सेनाचर इति । सेनां प्रापयतीत्यर्थः । ल्यबन्तमिति । अत्र व्याख्यानमेव शरणम् । आदाय चरतीति । लब्धं द्रव्यं गृहीत्वा चरतीत्यर्थः । कथमिति । अधिकरणे भिक्षासेनाऽऽदायेषु उपपदेषु च विहितस्य टप्रत्ययस्य सहपूर्वाच्चरेसंभवादिति भावः । समाधत्ते —  पचादिष्विति । यद्यपि 'भिक्षाचर' इत्यादौ पचाद्यचि रूपसिद्धिः, तथापि नित्योपपदसमासार्थमज्विधानमित्याहुः । </p>
<h2>Padamanjari</h2>
<hr />
<p>index: 3.2.17
sutra: भिक्षासेनादायेषु च</p>
<hr />
<p>भिक्षाशेनादायेषु च॥ भिक्षाचर इति। चरतिरत्र तत्पूर्वके अर्जने वर्तते, चरणेन भिक्षामर्जयतीत्यर्थः। सेनाचर इति। सेनां प्रविशन्नुच्यते। आदायचर इति। आदाय गच्छतीत्यर्थः, भक्षयतीति वा। कथं सहचरः, सहचरीति? पचादिषु चरडिति पठ।ल्ते, सुप्सुपेति समासः॥</p></div>