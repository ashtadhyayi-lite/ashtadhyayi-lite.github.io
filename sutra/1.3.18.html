<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="1.3.17.html">
            <button class="muted-button">Prev 1.3.17</button>
        </a>
        <a href="1.3.19.html">
            <button class="muted-button">Next 1.3.19</button>
        </a>
        </nav><h2>Kashika</h2>
<hr />
<p>index: 1.3.18
sutra: परिव्यवेभ्यः क्रियः</p>
<hr />
<p>डुक्रिञ् द्रव्यविनिमये। ञित्वात् कर्त्रभिप्राये क्रियाफले सिद्धमात्मनेपदम्। अकर्त्रभिप्रायार्थोऽयमारम्भः। परिव्यवेभ्य उत्तरस्मात् क्रीणातेरात्मनेपदं भवति। परिक्रीणीते। विक्रीणीते। अवक्रीणीते। पर्यादय उपसर्गा गृह्यन्ते तेन इह न भवति, वहुवि क्रीणाति वनम्।</p>
<h2>Siddhanta Kaumudi</h2>
<hr />
<p>index: 1.3.18
sutra: परिव्यवेभ्यः क्रियः</p>
<hr />
<p>अकर्त्रभिप्रायार्थमिदम् । परिक्रीणीते - विक्रीणीते - अवक्रीणीते । </p>
<h2>Laghu Siddhanta Kaumudi</h2>
<hr />
<p>index: 1.3.18
sutra: परिव्यवेभ्यः क्रियः</p>
<hr />
<p>परिक्रीणीते। विक्रीणीते। अवक्रीणीते॥</p>
<h2>Balamanorama</h2>
<hr />
<p>index: 1.3.18
sutra: परिव्यवेभ्यः क्रियः</p>
<hr />
<p><em>परिव्यवेभ्यः क्रियः</em> - परि वि अव एभ्य परस्मात् क्रीञ्दातोरात्मनेपदमित्यर्थः । ञित्त्वादात्मनेपदसिद्धेः किमर्थमिदमित्यत आह —  अकत्र्रभिप्रायार्थमिति । </p>
<h2>Padamanjari</h2>
<hr />
<p>index: 1.3.18
sutra: परिव्यवेभ्यः क्रियः</p>
<hr />
<p>पर्यादय उपसर्गा गृह्यन्त इति कथं'क्रियः'  इति षष्ठी, उसर्गैरेव पर्यादिभिरर्थद्वारको विशेषणविशेष्यभावलक्षणसम्बन्धः, न च क्रियो चे उपसर्गास्तेभ्यः परं धात्वन्तरं सम्भवतीति क्रीणातेरेवात्मनेपदं भवतीति। यद्वा - पर्यादिविशेषणाय षष्ठीमनुभूयात्मनेपदसम्बन्धे'क्रियः' इति पञ्चमी सम्पद्यते, तदाह - इत्येतेभ्य उतरस्मात् क्रीणातेरिति। बहुवीति। बहवो वयः पक्षिणोऽस्मिन्निति बहुव्रीहिः, कर्मपदं चैतत्, पक्षिवाचिनो विशब्दस्य नपुंसकत्वाभावाद् विभक्त्यास्य व्यवधानात्केवलो नोदाहृतः। ननु बहुव्रीहावपि जहत्स्वार्थायां वृतौ वेरानर्थक्यम्, अजहस्त्वार्थायामपि तदर्थस्योपसर्जनत्वमिति न भविष्यति ? एवं तर्ह्युदाहरणदिगियं दर्शिता। इद तत्रोदाहरणम्-वे क्रीणासि, अत्रैकदेशविकृतस्यानन्यत्वात्प्रसङ्गः, वी क्रीणीतः- अत्रैकादेशस्य पूर्वं प्रत्यन्तवद्भावात्प्रसङ्गः॥</p></div>