<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.3.22.html"><button class="muted-button">Prev 5.3.22</button></a>
        <a href="5.3.24.html"><button class="muted-button">Next 5.3.24</button></a>
        </nav><h2>Sandhi Samaasa Split</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>किंसर्वनामबहुभ्योऽद्व्यादिभ्यः प्रकारवचने थाल्</p>
<h2>Neelesh Sanskrit Brief</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>सर्वादिगणे विद्यमानेभ्यः 'सर्व' इत्यस्मात् आरभ्य 'एक' इति यावत् शब्देभ्यः, 'बहु' शब्दात् तथा च 'किम्' शब्दात् प्रकारवचनस्य निर्देशार्थम् स्वार्थे 'थाल्' प्रत्ययः भवति ।               </p>
<h2>Neelesh Sanskrit Detailed</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>अनेन सूत्रेण 'थाल्' इति विभक्तिसंज्ञकः प्रत्ययः पाठ्यते । अस्मिन् प्रत्यये लकारः इत्संज्ञकः अस्ति, अतः 'था' इत्येव प्रयोगे दृश्यते । </p>
<p><b>किंसर्वनामबहुभ्योऽद्व्यादिभ्यः</b> <a href="5.3.2.html">5.3.2</a>] इत्यनेन भिन्नेभ्यः शब्देभ्यः विभक्तिसंज्ञकाः तद्धितप्रत्ययाः उच्यन्ते । वर्तमानसूत्रेण उक्तः 'थाल्' प्रत्ययः अपि विभक्तिसंज्ञकः एव अस्ति, अतः अयम् प्रत्ययः अपि एतेभ्यः सर्वेभ्यः शब्देभ्यः विधीयते । अयम् प्रत्ययः वर्तमानसूत्रेण 'प्रकारेण' अस्मिन् सन्दर्भे स्वार्थे उक्तः अस्ति ।  एकमुदाहरणम् पश्यामः -   </p>
<p>येन प्रकारेण इत्येव</p>
<p>येन + थाल् [वर्तमानसूत्रेण थाल् इति प्रत्ययः । विवक्षया अत्र तृतीयान्तात् प्रत्ययः भवति ।]                    </p>
<p>→ यद् + था [<b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा, <b>सुपो धातुप्रातिपदिकयोः</b> <a href="2.4.71.html">2.4.71</a> इति सप्तमीप्रत्ययस्य लुक्]</p>
<p>→ य + था [<b>त्यदादीनामः</b> <a href="7.2.102.html">7.2.102</a> इति दकारस्य अकारादेशः । <b>अतो गुणे</b> <a href="6.1.97.html">6.1.97</a> इति पररूपम् ।]</p>
<p>→ यथा</p>
<p>एवमेव 'तथा', सर्वथा', 'अन्यथा', 'उभयथा' - एते शब्दाः सिद्ध्यन्ति ।  <b>तद्धितश्चासर्वविभक्तिः</b> <a href="1.1.38.html">1.1.38</a> इत्यनेन एतेषाम् सर्वेषाम्  अव्ययसंज्ञा अपि विधीयते ।</p>
<p>ज्ञातव्यम् - </p>
<ol>
<li>
<p>अस्मिन् सूत्रे प्रयुक्तः 'प्रकारवचने' इति शब्दः प्रत्ययार्थम् न बोधयति, अपि तु प्रकृतेः विशेष्यम् ज्ञापयति । इत्युक्ते, 'प्रकारेण' इति 'केन' इत्यस्य विशेष्यम् । प्रत्ययः अपि 'केन प्रकारेण' इत्यस्मिन्नेव अर्थे (= स्वार्थे) भवति ।</p>
</li>
<li>
<p>'किम्' तथा 'इदम्' शब्दाभ्याम् वर्तमानसूत्रेण 'थाल्' प्रत्यये प्राप्ते तं बाधित्वा <b>इदमस्थमुः</b> <a href="5.3.24.html">5.3.24</a> तथा <b>किमश्च</b> <a href="5.3.25.html">5.3.25</a> इत्यनेन 'थमु' इति प्रत्ययः विधीयते, येन 'इत्थम्' तथा 'कथम्' एतौ शब्दौ सिद्ध्यतः ।</p>
</li>
</ol>
<h2>Kashika</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>किंसर्वनामबहुभ्योऽद्व्यादिभ्यः <a href="5.3.2.html">5.3.2</a> इति वर्तते। सप्तम्याः इति काले इति च निवृत्तम्। सामान्यस्य भेदकः विशेषः प्रकारः। प्रकृत्यर्थविशेषणं च एतत्। प्रकारवृत्तिभ्यः किंसर्वनामबहुभ्यः स्वार्थे थाल् प्रत्ययो भवति। तेन प्रकारेण तथा। यथा। सर्वथा। जातीयरोऽपीदृशम् एव लक्षणम्। स तु स्वभावात् प्रकारवति वर्तते, थाल् पुनः प्रकारमात्रे।</p>
<h2>Siddhanta Kaumudi</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>प्रकारवृत्तिभ्यः किमादिभ्यस्थाल् स्यात्स्वार्थे । तेन प्रकारेण तथा । यथा ॥</p>
<h2>Laghu Siddhanta Kaumudi</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>प्रकारवृत्तिभ्यः किमादिभ्यस्थाल् स्यात् स्वार्थे। तेन प्रकारेण तथा। यथा॥</p>
<h2>Balamanorama</h2>
<hr />
<p>index: 5.3.23
sutra: प्रकारवचने थाल्</p>
<hr />
<p><b>प्रकारवचने थाल्</b> - प्रकारवचने थाल् । पञ्चम्यर्थे सप्तमीत्याह — प्रकारवृत्तिभ्य इति । सामान्यस्य भेदको विशेषः प्रकारः । यथाबहुभिः प्रकारैर्भुङ्क्ते॑ इति । विशेषैरिति गम्यते । सादृश्यं त्विह न गृह्रते, सर्वथेत्यादौ तदप्रतीतेः । तेन प्रकारेणेत्यनन्तरं 'विशिष्ट' इति शेषः । 'यथा हरिस्तथा हरः' इत्यादौ यत्प्रकारवान्हरिस्तत्प्रकारवान्हर इति बोधे सति हरिसदृशो हर इति फलति । तदभिप्रायेण यथाशब्दस्य सादृश्यार्थकत्वोक्तिः ।</p>
<h2>Padamanjari</h2>
<hr />
<p>index: 5.3.23
sutra: प्रकारवचने थाल्</p>
<hr />
<p>सामान्यस्य भेदको विशेषः प्रकार इति। यथा ब्राह्मणसामान्यस्य माठरादयः। अनेनैतद्दर्शयति - यद्यपि सादृश्यमपि प्रकारः, यथा'प्रकारे गुणवचनस्य'  इत्यत्र वक्ष्यति -'प्रकारो भेदः सादृश्यं च, तदिह सादृस्यं प्रकारो गृह्यए'  इति; तथापि नेह सादृस्यं गृह्यते, अनभिधानादिति। तेन प्रकारेण तथेति। प्रथमान्तातु न भवति - स प्रकारस्तथेति; अनभिधानादेवेति भावः। किंसर्वनामबहुभ्यो विशे,विहिंतेन थाला सामान्यविहितस्य जातीयरो बाधप्रसङ्ग इत्याशङ्क्याऽऽह - जातीयरोऽपीति। सत्यं जातीयरोऽपीदृशमेव लक्ष्णं'प्रकारवचने जीतीयर्'  इति, कथं तर्ह्यबाध? अत आह - स त्विति। अर्थभेदाद् भेद इत्यर्थः। एवं च कृत्वा प्रकारमात्रे थालं विधाय तदन्तात्प्रकारवति जातीयरं प्रयुञ्जते - तथाजातीयः, यथाजातीय इति ॥</p></div>