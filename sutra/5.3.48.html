<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.3.47.html">
            <button class="muted-button">Prev 5.3.47</button>
        </a>
        <a href="5.3.49.html">
            <button class="muted-button">Next 5.3.49</button>
        </a>
        </nav><h2>Kashika</h2>
<hr />
<p>index: 5.3.48
sutra: पूरणाद्भागे तीयादन्</p>
<hr />
<p>पूरणप्रत्ययो यस्तीयः, तदन्तात् प्रातिपदिकाद् भागे वर्तमानात् स्वार्थे अन् प्रत्ययो भवति। स्वरार्थम् वचनम्। द्वितीयो भागः द्वितियः। तृतीयः। भागे इति किम्? द्वितीयम्। तृतीयम्। पूरणग्रहणमुत्तरार्थम्, न ह्रपूरणस्तीयोऽस्ति। मुखतीयादिरनर्थकः।</p>
<h2>Siddhanta Kaumudi</h2>
<hr />
<p>index: 5.3.48
sutra: पूरणाद्भागे तीयादन्</p>
<hr />
<p>द्वितीयो भागो द्वितीयः । तृतीयः । स्वरे विशेषः ।&lt;!तीयादीकक् स्वार्थे वाच्यः !&gt; (वार्तिकम्) ॥ द्वैतीयीकः । द्वितीयः । तार्तीयीकः । तृतीयः ।&lt;!न विद्यायाः !&gt; (वार्तिकम्) ॥ द्वितीया । तृतीया । विद्येत्येव ॥</p>
<h2>Balamanorama</h2>
<hr />
<p>index: 5.3.48
sutra: पूरणाद्भागे तीयादन्</p>
<hr />
<p><em>पूरणाद्भागे तीयादन्</em> - पूरणाद्भागे । पूरणार्थकतीयप्रत्ययान्ताद्भागे विद्यमानात्स्वार्थे अन्स्यादित्यर्थः । अन्विधेः प्रयोजनमाह — स्वरे विशेष इति ।ञ्नित्यादिर्नित्य॑मिति स्वरे इत्यर्थः । तीयादीकगिति । वार्तिकमिदंदृष्टं सामे॑ति सूत्रभाष्ये स्थितम् । न विद्याया इति । वार्तिकमिदमपि तत्रैव स्थितम् । विद्यावृत्तेस्तीयप्रत्ययान्तादीकङ्नेत्यर्थः । </p>
<h2>Padamanjari</h2>
<hr />
<p>index: 5.3.48
sutra: पूरणाद्भागे तीयादन्</p>
<hr />
<p>पूरणार्थविहितत्वातीयप्रत्यय एव पूरणशब्देनोक्त इत्याह - पूरणप्रत्ययो यस्तीय इति। स्वरार्थं वचनमिति। भागे नित्स्वरेणाद्यदातत्वं यथा स्यात्, रूपे तु नास्ति विशेषः। पूरणग्रहणमुतरार्थमिति। नेहार्थम्, कुतः? इत्यत आह - न हीति। ननु चायमस्ति -'मुखपार्श्वतसोर्लोपः, भुखतीयः'  इति ? तत्राह - मुखतीयादिरनर्थक इति। मुखतीयादौ यस्तीयशब्दः सोऽनर्थक इत्यर्थ ॥</p></div>