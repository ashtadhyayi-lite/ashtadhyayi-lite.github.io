<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="1.1.29.html">
            <button class="muted-button">Prev 1.1.29</button>
        </a>
        <a href="1.1.31.html">
            <button class="muted-button">Next 1.1.31</button>
        </a>
        </nav><h2>Kashika</h2>
<hr />
<p>index: 1.1.30
sutra: तृतीयासमासे</p>
<hr />
<p>तृतीयासमासे सर्वादीनि सर्वनामसंज्ञानि न भवन्ति । मासपूर्वाय, संवत्सरपूर्वाय, द्व्यहपूर्वाय,  त्र्यहपूर्वाय । समासे इति वर्तमाने पुनः समासग्रहणं तृतीयासमासार्थवाक्येऽपि प्रतिषेधो यथा स्यात् - मासेन पूर्वाय । <em>पूर्वसदृशसमोनार्थकलहनिपुणमिश्रश्लक्ष्णैः</em> [[2.1.31]] इति तृतीयासमासं प्रतिपदं वक्ष्यति - तस्यैदं ग्रहणम्,  न यस्य कस्यचित् तृतीयासमासस्य - <em>कर्तृकरणे कृता बहुलम्</em>  [[2.1.32]] इति । त्वयका कृतम्, मयका कृतम् ॥</p>
<h2>Siddhanta Kaumudi</h2>
<hr />
<p>index: 1.1.30
sutra: तृतीयासमासे</p>
<hr />
<p>अत्र सर्वनामता न स्यात् । मासपूर्वाय । तृतीयासमासाऽर्थवाक्येऽपि न । मासेन पूर्वाय ॥ </p>
<h2>Balamanorama</h2>
<hr />
<p>index: 1.1.30
sutra: तृतीयासमासे</p>
<hr />
<p><em>तृतीयासमासे</em> - तृतीयासमासे ।सर्वादीनी॑त्यतः सर्वनामग्रहणम् ,नबहिव्रीहा॑वित्यतो नेति चानुवर्तते इत्यभिप्रेत्याह — इहेति । मासूपार्वायेति । मासेन पूर्व इति विग्रहः । हेतौ तृतीया ।पूर्वसदृशे॑ति तृतीयातत्पुरुषसमासः । मासात्पूर्वभावीत्यर्थः ।विभाषा दिक्समासे बहुव्रीहा॑वित्यतः समासग्रहणे अनुवर्तमाने पुनः समासग्रहणं तृतीयासमासीयलौकिकविग्रहवाक्यरूपगौणसमासस्यापि परिग्रहार्थम् । ततश्च फलितमाह — तृतीयासमासार्थेति । द्वन्द्वे च । सर्वादीनीत्यतः सर्वनामग्रहणं, न बहुव्रीहावित्यतो नेति चानुवर्तते । </p>
<h2>Padamanjari</h2>
<hr />
<p>index: 1.1.30
sutra: तृतीयासमासे</p>
<hr />
<p>समासे इति, वर्तमाने इत्यादि । मुख्यस्यैव ग्रहणे प्राप्ते गौणस्यापि ग्रहणार्थं पुनः समासग्रहणमित्यर्थः । न च तृतीयासमासमात्रार्थे वाक्ये प्रसङ्ग इत्याह - पूर्वसदृशेत्यादि । एतच्च लक्षणप्रतिपदोक्तपरिभाषया लभ्यते । त्वयका, मयकेति । 'युष्मदस्मदोस्तृतीयैकवचने','त्वमावेकवचने', 'योऽचि' सुबन्तयोः प्राक् टेरकच् ॥</p></div>