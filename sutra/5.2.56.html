<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.2.55.html"><button class="muted-button">Prev 5.2.55</button></a>
        <a href="5.2.57.html"><button class="muted-button">Next 5.2.57</button></a>
        </nav><h2 class="title">विंशत्यादिभ्यस्तमडन्यतरस्याम्</h2><p class="sname"><font color=blue>5-2-56 विंशत्यादिभ्यः तमट् अन्यतरस्याम्</font> <font color="DeepPink"> प्रत्ययः</font> <font color="ForestGreen">परः च</font> <font color="Red">आद्युदात्तः च</font> <font color="Maroon">तद्धिताः</font> <font color="Brown">समर्थानां प्रथमात् वा</font> <font color="Coral">सङ्ख्यायाः</font> <font color="RoyalBlue">तस्य पूरणे</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p>'तस्य पूरणे' (इति) विंशति-आदिभ्यः डटः अन्यतरस्याम् तमट् </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p>षष्ठीसमर्थेभ्यः 'विंशतिः' आदिभ्यः शब्देभ्यः 'पूरणः' अस्मिन् अर्थे विहितस्य डट्-प्रत्ययस्य विकल्पेन 'तमट्' आगमः भवति । </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p>विंशत्यादिभ्यः परस्य डटः तमडागमो भवत्यन्यतरसयाम्। पूरणाधिकारात् डट्प्रत्यय आगमी विज्ञायते। विंशतेः पूरणः विंशतितमः, विंशः। एकविंशतितमः, एकविंशः। त्रिविंशतितमः, त्रिविंशः। त्रिंशत्तमः, त्रिंशः। एकत्रिंशत्तमः, एकत्रिंशः। विंशत्यादयो लौकिकाः सङ्ख्याशब्दा गृह्यन्ते, न पङ्क्त्यादिसूत्रसंनिविष्टाः। तद्ग्रहणे ह्रेकविंशतिप्रभुऋतिभ्यो न स्यात्। ग्रहणवता प्रातिपदिकेन तदन्तविधिप्रतिषेधात्। एवं च सति षष्ट्यादेश्च असङ्ख्यादेः <a href="5.2.58.html">5.2.58</a> इति पर्युदासोयुज्यत एव।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p>एभ्यो डटस्तमडागमो वा स्यात् । विंशतितमः । विंशः । एकविशतितमः । एकविशः ॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p><b>तस्य पूरणे डट्</b> <a href="5.2.48.html">5.2.48</a> अनेन सूत्रेण सर्वेभ्यः सङ्ख्यावाचिभ्यः शब्देभ्यः 'पूरणम्' अस्मिन् अर्थे औत्सर्गिकरूपेण  'डट्' इति प्रत्ययः भवति । 'विंशति' तथा तस्मात् अग्रे ये शब्दाः विद्यन्ते, तेभ्यः विहितस्य डट्-प्रत्ययस्य वर्तमानसूत्रेण 'तमट्' इति विकल्पेन आगमः भवति । यथा -</p>
<ol>
<li>विंशतेः पूरणः</li>
</ol>
<p>= विंशति + डट् [<b>तस्य पूरणे डट्</b> <a href="5.2.48.html">5.2.48</a>  इति डट्-प्रत्ययः]</p>
<p>→ विंशति + तमट् + डट् [<b>विंशत्यादिभ्यस्तमडन्यतरस्याम्</b> <a href="5.2.53.html">5.2.53</a> इति  डट्-प्रत्ययस्य विकल्पेन तमट्-आदेशः । <b>आद्यन्तौ टकितौ</b> <a href="1.1.46.html">1.1.46</a> इति आद्यवयवः]</p>
<p>→ विंशति + तम् + अ [<b>टेः</b> <a href="6.4.143.html">6.4.143</a> इति टिलोपः]</p>
<p>→ विंशतितम</p>
<p>पक्षे तमट्-प्रत्ययस्य अप्राप्तौ 'विंश' इति अपि साधुरूपम् सिद्ध्यति । विंशतेः पूरणम् विंशतितमम् विंशम् वा । Twentieth इत्यर्थः ।</p>
<p>एवमेव -</p>
<ol>
<li>
<p>एकविंशतेः पूरणः एकविंशतितमः एकविंशः वा ।</p>
</li>
<li>
<p>द्वाविंशतेः पूरणः द्वाविंशतितमः द्वाविंशः वा ।</p>
</li>
<li>
<p>त्रिंशतः पूरणः त्रिंशत्तमः त्रिंशः वा ।</p>
</li>
<li>
<p>एकत्रिंशतः पूरणः एकत्रिंशत्तमः एकत्रिंशः वा ।</p>
</li>
<li>
<p>एकचत्वारिंशतः पूरणः एकचत्वारिंशत्तमः एकचत्वारिंशः वा ।</p>
</li>
<li>
<p>पञ्चाशतः पूरणः पञ्चाशत्तमः पञ्चाशः वा ।</p>
</li>
</ol>
<p>अनेन प्रकारेण 'विंशति' इत्यस्मात् अग्रे विद्यामानानाम् सङ्ख्याशब्दानां विषये वर्तमानसूत्रेण 'डट्' प्रत्ययस्य विकल्पेन 'तमट्' आगमः भवति ।</p>
<p>स्मर्तव्यम् -</p>
<ol>
<li>
<p>अस्मिन् सूत्रे विद्यमानस्य 'विंशत्यादि' शब्दस्य अर्थः 'विंशति-शब्दः यस्य आदौ विद्यते सः' इति नास्ति, अपितु 'विंशतिः इत्यस्मात् आरभ्य अग्रे विद्यमानाः सर्वाः सङ्ख्याः' इति अस्ति । All numbers greater than or equal to twenty - इति आशयः ।</p>
</li>
<li>
<p>'षष्टि', 'सप्तति', 'अशीति', 'नवति' एतेभ्यः चतुर्भ्यः शब्देभ्यः डट्-प्रत्ययस्य वर्तमानसूत्रेण विकल्पेन 'तमट्' आगमे प्राप्ते  <b>षष्ट्यादेः च असंख्यादेः</b> <a href="5.2.58.html">5.2.58</a> इत्यनेन नित्यमेव तमट्-आगमः भवति । यथा - षष्टेः पूरणम् षष्टितमम् ।</p>
</li>
<li>
<p>'शत' इत्यस्मात् अग्रे विद्यमानानाम् शब्दानाम् विषये अपि <b>नित्यं शतादिमासार्धमाससंवत्सराच्च</b> <a href="5.2.57.html">5.2.57</a> इत्यनेन नित्यमेव तमट्-आगमः भवति । शतस्य  पूरणः शततमः । द्विशतस्य पूरणः द्विशततमः (=200th) । शतोत्तरएकस्य पूरणः शतोत्तरएकतमः (= 101th) ।</p>
</li>
</ol>
<p>विशेषः - अस्मिन् सूत्र निर्दिष्टः 'विंशत्यादयः' इति शब्दः केषाम् ग्रहणम् करोति अस्मिन् विषये काशिकाकारस्य मतम् भाष्यकारात् भिद्यते । भाष्यकारस्य मतेन अत्र <b>पङ्क्तिविंशतित्रिंशत्चत्वारिंशत्पञ्चाशत्षष्टिसप्तत्यशीतिनवतिशतम्</b> <a href="5.1.59.html">5.1.59</a> इत्यस्मिन् सूत्रे विद्यमानानाम् विंशति-आदीनाम् शब्दानाम् ग्रहणं भवति, न हि लौकिकानां सङ्ख्यावाचीशब्दानाम् । अस्मिन् पक्षे वस्तुतः 'एकविंशति' शब्दात् 'तमट्' आगमः नैव विधीयते, यतः ग्रहणवता प्रातिपदिकेन तदन्तविधिः प्रतिषिध्यते । परन्तु अत्र भाष्यकारः विशेषविधानं कृत्वा तदन्तविधिमपि ज्ञापयति । अस्मिन् विषये अधिकम् पिपठिषवः <b>षष्ट्यादेश्चासंख्याऽऽदेः</b> <a href="5.2.58.html">5.2.58</a> अस्य सूत्रस्य भाष्यम् पश्येयुः ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p><b>विंशत्यादिभ्यस्तमडन्यतरस्याम्</b> - विंशत्यादिभ्यः । तमटि टकार इत् । मकारादकार उच्चारणार्थः । अत्रपङ्क्तिविंशती॑ति सूत्रानुक्रान्ता एव विंशत्यादयो गृह्यन्ते नतु लोकप्रसिद्धा एकविशत्यादयोऽपि, विप्रकर्षादिति कैयटः । एकविंशतितम॑ इत्यत्र तु तदन्तविधिना तमडित्यग्रे वक्ष्यते ।</p></div>