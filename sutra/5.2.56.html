<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.2.55.html">
            <button class="muted-button">Prev 5.2.55</button>
        </a>
        <a href="5.2.57.html">
            <button class="muted-button">Next 5.2.57</button>
        </a>
        </nav><h2>Kashika</h2>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p>विंशत्यादिभ्यः परस्य डटः तमडागमो भवत्यन्यतरसयाम्। पूरणाधिकारात् डट्प्रत्यय आगमी विज्ञायते। विंशतेः पूरणः विंशतितमः, विंशः। एकविंशतितमः, एकविंशः। त्रिविंशतितमः, त्रिविंशः। त्रिंशत्तमः, त्रिंशः। एकत्रिंशत्तमः, एकत्रिंशः। विंशत्यादयो लौकिकाः सङ्ख्याशब्दा गृह्यन्ते, न पङ्क्त्यादिसूत्रसंनिविष्टाः। तद्ग्रहणे ह्रेकविंशतिप्रभुऋतिभ्यो न स्यात्। ग्रहणवता प्रातिपदिकेन तदन्तविधिप्रतिषेधात्। एवं च सति षष्ट्यादेश्च असङ्ख्यादेः [[5.2.58]] इति पर्युदासोयुज्यत एव।</p>
<h2>Siddhanta Kaumudi</h2>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p>एभ्यो डटस्तमडागमो वा स्यात् । विंशतितमः । विंशः । एकविशतितमः । एकविशः ॥</p>
<h2>Balamanorama</h2>
<hr />
<p>index: 5.2.56
sutra: विंशत्यादिभ्यस्तमडन्यतरस्याम्</p>
<hr />
<p><em>विंशत्यादिभ्यस्तमडन्यतरस्याम्</em> - विंशत्यादिभ्यः । तमटि टकार इत् । मकारादकार उच्चारणार्थः । अत्रपङ्क्तिविंशती॑ति सूत्रानुक्रान्ता एव विंशत्यादयो गृह्यन्ते नतु लोकप्रसिद्धा एकविशत्यादयोऽपि, विप्रकर्षादिति कैयटः । एकविंशतितम॑ इत्यत्र तु तदन्तविधिना तमडित्यग्रे वक्ष्यते ।</p></div>