<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.1.119.html"><button class="muted-button">Prev 5.1.119</button></a>
        <a href="5.1.121.html"><button class="muted-button">Next 5.1.121</button></a>
        </nav><h2>Sandhi Samaasa Split</h2>
<hr />
<p>index: 5.1.120
sutra: आ च त्वात्</p>
<hr />
<p>'तस्य भावः' (इति) त्व-तलौ आ त्वात् च</p>
<h2>Neelesh Sanskrit Brief</h2>
<hr />
<p>index: 5.1.120
sutra: आ च त्वात्</p>
<hr />
<p>'तस्य भावस्त्वतलौ' (5.1.119) इत्यनेन विहितौ त्व-तल्-प्रत्ययौ 'ब्रह्मणस्त्वः' (5.1.136) इति सूत्रपर्यन्तमपवादानां विधाने अपि विकल्पेन विधीयन्ते । </p>
<h2>Neelesh Sanskrit Detailed</h2>
<hr />
<p>index: 5.1.120
sutra: आ च त्वात्</p>
<hr />
<p><b>तस्य भावस्त्वतलौ</b> <a href="5.1.119.html">5.1.119</a> इत्यनेन सूत्रेण 'भावः' अस्मिन् अर्थे 'त्व' तथा 'तल्' प्रत्ययौ उच्येते । एतयोः प्रत्यययोः व्याप्तेः विषये अस्मिन् सूत्रे द्वौ बिन्दू पाठ्येते - </p>
<p>1) <b>ब्रह्मणस्त्वः</b> <a href="5.1.136.html">5.1.136</a> इति सूत्रपर्यन्तम् एतयोः प्रत्यययोः व्याप्तिः अस्ति । इत्युक्ते,  <b>ब्रह्मणस्त्वः</b> <a href="5.1.136.html">5.1.136</a> इति सूत्रपर्यन्तम् ये केऽपि अर्थाः / प्रातिपदिकशब्दाः उक्ताः सन्ति, तेषाम् विषये 'त्व' तथा 'तल्'-प्रत्ययौ भवतः ।</p>
<p>2) <b>ब्रह्मणस्त्वः</b> <a href="5.1.136.html">5.1.136</a> इति सूत्रपर्यन्तम् यद्यपि विशिष्टेभ्यः प्रातिपदिकेभ्यः विशिष्ट-अपवादाः उच्यन्ते, तथाऽपि ते अपवादाः त्व-तल्-प्रत्ययौ विकल्पेन एव बाधेते । इत्युक्ते, येषाम् विषये अपवादाः विहिताः सन्ति, तेषाम् विषये अपि विकल्पेन त्व-तल्-प्रत्ययौ भवतः ।             </p>
<p>संक्षेपेण, त्व-तल्-प्रत्ययौ, तथा च तयोः अपवादाः - एतयोर्मध्ये बाध्य-बाधकभावः न विद्यते - इति अस्य सूत्रस्य आशयः ।</p>
<p>कानिचन उदाहरणानि पश्यामः - </p>
<p>अ) <b>गुणवचनब्राह्मणादिभ्यः कर्मणि च</b> <a href="5.1.124.html">5.1.124</a> इत्यनेन सूत्रेण 'जडस्य कर्म' अस्मिन् अर्थे जड-शब्दात् ष्यञ्-प्रत्ययः विधीयते, येन 'जाड्य' इति रूपम् सिद्ध्यति । एतत् सूत्रम् <b>ब्रह्मणस्त्वः</b> <a href="5.1.136.html">5.1.136</a>  इत्यस्मात् पूर्वमुक्तमस्ति, अतः 'जडस्य कर्म' अस्मिन् अर्थे वर्तमानसूत्रेण त्व-प्रत्ययः तल्-प्रत्ययः च अपि भवतः । जडस्य कर्म जडत्वम् जडता वा । </p>
<p>आ) <b>पृथ्वादिभ्य इमनिज्वा</b> <a href="5.1.122.html">5.1.122</a> इत्यनेन सूत्रेण 'पृथु'शब्दात् इमनिच् तथा अण् प्रत्ययौ भवतः । यथा -</p>
<p>पृथोः भावः प्रथिमा पार्थवम् वा । एतत् सूत्रम् <b>ब्रह्मणस्त्वः</b> <a href="5.1.136.html">5.1.136</a>  इत्यस्मात् पूर्वमुक्तमस्ति, अतः 'पृथोः भावः' अस्मिन् अर्थे  वर्तमानसूत्रेण त्व-प्रत्ययः तल्-प्रत्ययः च अपि भवतः । पृथोः भावः पृथुत्वम् पृथुता वा ।  </p>
<p>इ) <b>सख्युर्यः</b> <a href="5.1.126.html">5.1.126</a> अनेन सूत्रेण 'सख्युः भावः कर्म वा' अस्मिन् अर्थे सखि-शब्दात् य-प्रत्ययः भवति, येन 'सख्य' इति शब्दः सिद्ध्यति । एतत् सूत्रम् <b>ब्रह्मणस्त्वः</b> <a href="5.1.136.html">5.1.136</a>  इत्यस्मात् पूर्वमुक्तमस्ति, अतः 'सख्युः भावः कर्म वा' अस्मिन् अर्थे   वर्तमानसूत्रेण त्व-प्रत्ययः तल्-प्रत्ययः च अपि भवतः । सख्युः भावः सखित्वम् सखिता वा । </p>
<p>ई) &lt;!दूतवणिग्भ्यां चेति वक्तव्यम्!&gt; एतत् वार्त्तिकम् <b>सख्युर्यः</b> <a href="5.1.126.html">5.1.126</a>  इत्यत्र पाठितमस्ति । अनेन वार्त्तिकेन 'दूतस्य भावः कर्म वा' अस्मिन् अर्थे 'दूत्य' अयम् शब्दः सिद्ध्यति ।  एतत् सूत्रम् <b>ब्रह्मणस्त्वः</b> <a href="5.1.136.html">5.1.136</a>  इत्यस्मात् पूर्वमुक्तमस्ति,  अतः अत्रापि त्व-तल्-प्रत्ययौ भवतः, याभ्याम् 'दूतत्वम्' तथा 'दूतता' एतौ शब्दौ अपि सिद्ध्यतः ।               </p>
<p>विशेषः - 'स्त्री' तथा 'पुम्स्' शब्दयोः विषये वस्तुतः <b>स्त्रीपुंसाभ्याम् नञ्स्नञौ भवनात्</b> <a href="4.1.87.html">4.1.87</a> इत्यनेन अस्मिन् अधिकारे नञ् तथा स्नञ् प्रत्ययौ उक्तौ स्तः ।  परन्तु वर्तमानसूत्रे 'च' इत्यस्य ग्रहणेन एतयोः शब्दयोः विषये  'त्व' तथा 'तल्' प्रत्ययौ अपि विकल्पेन विधीयेते । यथा - स्त्रीणाम् भावः स्त्रैणम् स्त्रीत्वम् स्त्रीता वा  । पुंसाम् भावः पौंस्नम् पुंस्त्वम् पुंस्ता वा ।</p>
<p>'पुंस्त्व' शब्दस्य प्रक्रिया इयम् -</p>
<p>पुम्स् + त्व </p>
<p>→ पुम् + त्व ['त्व' प्रत्यये परे <b>स्वादिष्वसर्वनामस्थाने</b> <a href="1.4.17.html">1.4.17</a> इति अङ्गस्य पदसंज्ञा ।<b>संयोगान्तस्य लोपः</b> <a href="8.2.7.html">8.2.7</a> इति पदान्ते विद्यमानस्य संयोगस्य अन्तिमवर्णस्य लोपः]</p>
<p>→ पुँरुँ + त्व / पुंरुँ + त्व [<b>पुमः खय्यम्परे</b> <a href="8.3.6.html">8.3.6</a> इति मकारस्य रुँत्वम् । <b>अत्रानुनासिकः पूर्वस्य तु वा</b> <a href="8.3.2.html">8.3.2</a> इति विकल्पेन अनुनासिकः ; पक्षे <b>अनुनासिकात्परोऽनुस्वारः</b> <a href="8.3.4.html">8.3.4</a> इति अनुस्वारः]         </p>
<p>→ पुँः / पुंः + त्व [<b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गः]</p>
<p>→ पुँस्त्व / पुंस्त्व [<b>विसर्जनीयस्य सः</b> <a href="8.3.34.html">8.3.34</a> इति विसर्गस्य सकारः]</p>
<p>ज्ञातव्यम् - </p>
<ol>
<li>
<p>अस्मिन् सूत्रे प्रयुक्तः 'त्वात्' शब्दः <b>ब्रह्मणस्त्वः</b> <a href="5.1.136.html">5.1.136</a> इत्यत्र निर्दिष्टस्य 'त्व' शब्दस्य निर्देशं करोति । 'आ त्वात्' इत्युक्ते 'त्व' शब्दपर्यन्तम् । अतः अनेन सूत्रेण त्व/तल्-प्रत्यययोः व्याप्तिः  <b>ब्रह्मणस्त्वः</b> <a href="5.1.136.html">5.1.136</a> इति पर्यन्तमस्ति एतत् स्पष्टीभवति ।                                                </p>
</li>
<li>
<p>अनेन सूत्रेण त्व-तल्-प्रत्यययोः व्याप्तिः निर्दिश्यते, अतः एतत् सूत्रम् 'अधिकारसूत्रम्' अस्तीति  स्वीक्रियते ।                   </p>
</li>
</ol>
<h2>Kashika</h2>
<hr />
<p>index: 5.1.120
sutra: आ च त्वात्</p>
<hr />
<p><b>ब्रह्मणस् त्वः</b> <a href="5.1.136.html">5.1.136</a> इति वक्ष्यति। आ एतस्मात् त्वसंशब्दनाद् यानित ऊर्ध्वमनुक्रमिष्यामः, तत्र त्वतलौ प्रत्ययावधिकृतौ वेदितव्यौ। वक्ष्यति <b>पृथ्वादिभ्य इमनिज् वा</b> <a href="5.1.122.html">5.1.122</a> इति। प्रथिमा, पार्थवम्, पृथुत्वम्, पृथुता। म्रदिमा, मार्दवम्, मृदुत्वम्, मृदुता। अपवादैः सह समावेशार्थं वचनम्। कर्मणि च विधानार्थं <b>गुणवचनब्राह्मणादिभ्यः कर्मणि च</b> <a href="5.1.124.html">5.1.124</a> इति। चकारो नञ्स्नञ्भ्यामपि समावेशार्थः। स्त्रियाः भावः स्त्रैणम्, स्त्रीत्वम्, स्त्रीता। पुंसो भावः पुंस्त्वम्, पुंस्ता, पौंस्नम्।</p>
<h2>Siddhanta Kaumudi</h2>
<hr />
<p>index: 5.1.120
sutra: आ च त्वात्</p>
<hr />
<p>ब्रह्मणस्त्व इत्यतः प्राक् त्वतलावधिक्रियेते । अपवादैः सह समावेशार्थं गुणवचनादिभ्यः कर्मणि विधानार्थं चेदम् । चकारो नञ्स्नञ्भ्यामपि समावेशार्थः । स्त्रियो भावः स्त्रैणम् । स्त्रीत्वम् । स्त्रीता । पौंस्नम् । पुंस्त्वम् । पुंस्ता ॥</p>
<h2>Laghu Siddhanta Kaumudi</h2>
<hr />
<p>index: 5.1.120
sutra: आ च त्वात्</p>
<hr />
<p>ब्रह्मणस्त्व इत्यतः प्राक् त्वतलावधिक्रियेते। अपवादैः सह समावेशार्थमिदम्। चकारो नञ्स्नञ्भ्यामपि समावेशार्थः। स्त्रिया भावः - स्त्रैणम्। स्त्रीत्वम्। स्त्रीता। पौंस्नम्। पुंस्त्वम्। पुंस्ता॥</p>
<h2>Balamanorama</h2>
<hr />
<p>index: 5.1.120
sutra: आ च त्वात्</p>
<hr />
<p><b>आ च त्वात्</b> - आच त्वात् । त्वलावित्यनुवर्तते । आड्भर्यादायाम् । तदाह — ब्राहृणस्त्व इत्तः प्रागिति । ननु 'तस्य भावस्त्वतलौ' इत्यतस्त्वतलोरुत्तरसूत्रेष्वनुवृत्त्यैव सिद्धेरधिकारोऽयं व्यर्थ इत्यत-आह — अपवादैरिति ।पृथ्वादिभ्यः इमनिज्वा॑ इत्यादिविहितैरिमनिजादिभिरपवादैः समुच्चायार्थमित्यर्थः । असति त्वेतस्मिन्नधिकारसूत्रे उत्तरत्र इमनिजादिविधिषु त्वतलोरनुपस्थितिः स्यात् । प्रत्यक्षनिर्दिष्टैरिमनिजादिविशेषैः शान्ताकाङ्क्षत्वात् । अन्यथाप्राग्दीव्यतोऽ॑णित्यधिकृतस्य अणः 'अत इ' ञित्यादावपि प्रवृत्तिः स्यादिति भावः । प्रयोजनान्तरमाह — गुणवचनादिभ्य इति । अन्यथा भावेऽर्थे सावकाशयोस्त्वतलोः कर्मण्यर्थे गुणवचनादिभ्यो विशेषविहितेन ष्यञा बाधप्रसङ्ग इति भावः । नन्वेवमपिआ त्वा॑दित्येवास्तु, स्वरितत्वादेव पूर्वसूत्रादिह त्वतलोरनुवृत्तिसिद्धेस्तदनुकर्षार्थश्चकारो व्यर्थ इत्यत आह — चकार इति । अन्यथा त्वतलौ स्त्रीपुंसाभ्यां न स्याताम्, अन्यत्र तयोः सावकाशत्वादिति भावः । पौंस्नमिति । संयोगान्तलोपे पुमः खय्यम्परे॑ इति रुत्वम् । पाक्षिकावनुनासिकानुस्वारौ । विसर्गे कृतं सत्वम् । एवं पुंस्त्वम् । तत्र 'ह्रस्वात्तादौ' इति षत्वं न भवति, सवनादिषु पाठात् । </p>
<h2>Padamanjari</h2>
<hr />
<p>index: 5.1.120
sutra: आ च त्वात्</p>
<hr />
<p>प्रथिमेति।'तुरिष्ठेमेयस्सु' 'टेः'  इति टिलोपः, रऋतो हलादेर्लघोःऽ इति ऋकारस्य रादेशः। पार्थवमिति। ठिगन्ताच्च लघुपूर्वात्ऽ इत्यण्। अपवादैरित्यादि। इमनिजादआआस्त्वतलोरपवादान्वक्ष्यति, तैः सह समावेशो यथा स्यादित्येवमर्थमिदम्। ननु स्वरितत्वादेव त्वतलावनुवर्तिष्येते तेनापवादविषये भविष्यतः ? तन्न; इत उतरवाक्यानां प्रत्ययनिर्द्देशेन निराकांक्षत्वात्वतलोरपि पूर्वसूत्रे विधानादाकांक्षाया अभावान्नैतच्छक्यं विज्ञातुम्-अनुवर्तेते त्वतलाविति। कर्मणि च विधानाराथमिति। येभ्य एव कर्मणि ष्यञादिविधिस्तेभ्य एव त्वतलावपि कर्मणि भवतः, न तु ङ्याप्प्रातिपदिकमात्रात्। चकारो नञस्नञ्ब्यामपि समावेशार्थ इति। अन्यथा'स्त्रीपुंसाभ्याम्'  इत्यस्य विधित्वपक्षे प्राग्भवनाद्येऽर्थास्तानपेक्ष्य तत्रैव प्रदेशे नञ्स्नञोर्विधानादत्र प्रकरणे सन्निधानाभावान्नेमनिजादिवत्समावेशसिद्धिः। परिभाषात्वेऽपि यथोद्देशपक्षे'स्त्रीपुंसाभ्याम्'  इत्यत्रैव प्रकरणे नञ्स्नञोः सन्निधिः। न पुनरिमनिजादिमध्ये कार्यकालपक्षेऽपि प्राग्भवनाद्येऽर्थाः, तत्र नञ्स्नञ्भ्यामुपस्थातव्यम्। तत्र यदि तावद्भावे इत्यर्थविज्ञानमात्र एव नञ्स्नञोरुपस्थानम् -'तस्य भावस्त्वतलौ' 'स्त्रीपुंसाभ्यां भावे नञ्स्नञौ'  इति, तदस्मिन्प्रदेशे सन्निधानेऽपि ठा च त्वात्ऽ इत्यस्मात्पूर्वै भवतः। अथ तूत्सर्गापादविधानोपयोगविज्ञानानन्तरं नञ्स्नव्योरुपस्थानम्, तदा ब्रह्मणस्त्व इत्यस्मात्परौ नञस्नञौ भवतः। सर्वथा ठा च त्वात्ऽ इत्यस्मिन्प्रदेशे नाभ्यन्तरौ।'गुणपचनब्राह्मणादिभ्यः कमणि च'  इत्यत्र कर्मणि नञ्स्नञोरुपस्थानं नाशङ्नीयम्; प्रकृतिविसेषसम्बद्धस्य कर्मार्थस्योपादानात् प्रकृत्यन्तरेण तस्यासम्बन्धात्। अधिकारपक्षे तु प्रतिसूत्रमुपस्थानान्नञ्स्नञोरिमनिजादिष्वन्तर्भावाद् ठा च त्वात्ऽ इत्येव नञ्स्नञ्भ्यामपि समावेशः सिध्यति। अथ तत्राप्यर्थस्यैवावधित्वादर्थेष्वेवोपस्थानम्, ततोऽधिकारपक्षेऽपि नाभ्यन्तरत्वमिति सर्वथा चकारेणैव नञ्स्नञ्भ्यां समावेशो वाच्यः ॥</p></div>