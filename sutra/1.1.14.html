<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.13.html"><button class="muted-button">Prev 1.1.13</button></a>
        <a href="1.1.15.html"><button class="muted-button">Next 1.1.15</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>एकाच् अनाङ् निपातः प्रगृह्यम्</p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>'आङ्' इति वर्जयित्वा अन्ये व्यञ्जनविरहिताः एकाचः निपाताः प्रगृह्यसंज्ञकाः भवन्ति । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>Except for the word आङ्, all other निपाताः that contain only one स्वर (and no व्यञ्जन) are known as प्रगृह्य.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>'प्रगृह्यम्' इति  व्याकरणशास्त्रस्य अन्यतमा संज्ञा । अष्टाध्याय्याम् <b>ईदूदेद्द्विवचनं प्रगृह्यम्</b> <a href="1.1.11.html">1.1.11</a> इत्यतः <b>ईदूतौ च सप्तम्यर्थे</b> <a href="1.1.19.html">1.1.19</a> एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् चतुर्थम् सूत्रम् । अनेन सूत्रेण विशिष्टानाम् निपातानाम् प्रगृह्यसंज्ञा विधीयते । </p>
<p><title>निपातसंज्ञा</title></p>
<p>व्याकरणशास्त्रे शब्दानां कश्चन समूहः 'निपातः' नाम्ना ज्ञायते । <b>प्राग्रीश्वरान्निपाताः</b> <a href="1.4.56.html">1.4.56</a>  अस्मात् सूत्रात् आरभ्य <b>अधिरीश्वरे</b> <a href="1.4.97.html">1.4.97</a> इति यावत्सु सर्वेषु सूत्रेषु 'निपातसंज्ञकाः' शब्दाः पाठिताः सन्ति । </p>
<p><title>निपातानाम् प्रगृह्यसंज्ञा</title></p>
<p>ये निपातसंज्ञकाः शब्दाः एकाच्काः सन्ति (इत्युक्ते, येषु एकः एव स्वरः अस्ति तथा च किमपि व्यञ्जनम् नास्ति), तेषाम् अनेन सूत्रेण 'प्रगृह्य' इति संज्ञा विधीयते । यथा, 'अ', 'इ', 'उ' आदयः ।</p>
<p><title>प्रयोजनम्</title></p>
<p>प्रगृह्यसंज्ञायाः मुख्यम् प्रयोजनम् अस्ति <b>प्लुतप्रगृह्या अचि नित्यम्</b> <a href="6.1.125.html">6.1.125</a> इत्यनेन अच्सन्धौ प्रकृतिभावः । अतः 'अ अपेहि', 'इ इन्द्रं पश्यः, 'उ उत्तिष्ठ' एतेषु प्रयोगेषु सन्धिः न भवति । </p>
<p><title>सूत्र अनाङ्-ग्रहणस्य प्रयोजनम्</title></p>
<p>'आङ्' इति कश्चन निपातः अस्ति । अस्मिन् निपाते विद्यमानस्य ङकारस्य इत्संज्ञा, ततश्च लोपः भवति, केवलं 'आ' इत्यवशिष्यते । अतः अयम् अपि एकाच्कः निपातः । अस्य निपातस्य प्रगृह्यसंज्ञानिषेधार्थम् अत्र सूत्रे 'अनाङ्' इति निर्देशः क्रियते । 'न आङ्' इति अनाङ् । 'आङ्' इत्यस्य प्रगृह्यसंज्ञा न भवति इति आशयः । प्रगृह्यसंज्ञायाः अभावात् अस्य शब्दस्य विषये प्रकृतिभावः अपि न विद्यते, अतः अच्सन्धिकार्यम् अवश्यम् भवितुम् अर्हति । यथा,  आङ् + उष्णम् = ओष्णम् ।  'किञ्चित् उष्णम्' इत्यर्थः । </p>
<p>'आ' इति कश्चन भिन्नः शब्दः अपि निपातसंज्ञकः अस्ति । अयमपि एकाच्कः निपातः । अपि च,  अस्य प्रगृह्यसंज्ञा तु भवत्येव - यतः <b>निपात एकाजनाङ्</b> <a href="1.1.14.html">1.1.14</a> इत्यनेन केवलम् 'आङ्' इत्यस्यैव निषेधः क्रियते, 'आ' इत्यस्य न  । अतः अस्य विषये अच्सन्धिकार्यमपि न प्रवर्तते । यथा - 'आ एवं नु मन्यसे' अत्र सन्धिः न भवति । </p>
<p><title>'आ' तथा 'आङ्' एतयोः निपातयोः अर्थभेदः</title></p>
<p>'आ' तथा 'आङ्' द्वयोः अपि निपातयोः दृश्यरूपम् 'आ' इति समानमेव जायते । परन्तु तयोः अर्थयोः मध्ये सूक्ष्मः भेदः विद्यते । अयं भेदः सिद्धान्तकौमुद्याम् काशिकायां च एकया कारिकया स्पष्टीकृतः अस्ति - </p>
<p><karika></p>
<p>ईषदर्थे क्रियायोगे मर्यादाभिविधौ च यः । </p>
<p>एतमातं ङितं विद्यात्,वाक्यस्मरणयोरङित् ॥  </p>
<p></karika></p>
<p>अस्यां कारिकायाम् 'आङ्' इत्यस्य चत्वारः पृथक् अर्थाः उक्ताः सन्ति, 'आ' इत्यस्य च द्वौ अर्थौ उक्तौ स्तः । </p>
<p>आङ् इत्यस्य प्रयोगः येषु अर्थेषु भवति ते चत्वारः अर्थाः एतादृशाः -</p>
<p>1) <b>ईषद्</b> (इत्युक्ते, 'किञ्चित्') ।  यथा - ईषद् उष्णम् = आङ् + उष्णम् = ओष्णम् ।</p>
<p>2) <b>क्रियायोगः</b> (इत्युक्ते, उपसर्गः) । यथा - आङ् + अगच्छत् = आगच्छत् । </p>
<p>3) <b>मर्यादा</b> (Non-inclusive boundary. सा सीमा यस्याः समावेशः न भवति । 'तेन विना मर्यादा' इति मर्यादाशब्दस्य अर्थः) । यथा - आङ्  + अम्बुधेः = आम्बुधेः । समुद्रपर्यन्तम्, परन्तु समुद्रम् विहाय - इति अस्य अर्थः । यथा - तस्य राज्यं आम्बुधेः आसीत् ।       </p>
<p>4) <b>अभिविधि:</b> (Inclusive boundary. सा सीमा यस्याः समावेशः भवति । 'सह तेन अभिविधिः' इति अभिविधिशब्दस्य अर्थः) । यथा - आङ् + इन्द्राद् → एन्द्राद् । इत्युक्ते, इन्द्रपर्यन्तम्, इन्द्रमपि समाविश्य । यथा - तस्य भक्तिः एन्द्रात् ।  </p>
<p>आ-इत्यस्य प्रयोगः ययोः द्वयोः अर्थयोः भवति तौ एतादृशौ -  </p>
<p>1) <b>वाक्ये उद्गाररूपेण</b> ।  यथा - 'आ एवं नु मन्यसे!' । अस्मिन् वाक्ये 'आ' इति केवलम् उद्गारम् दर्शयति । अत्र 'आ' इति अङित्-शब्दस्य प्रयोगः क्रियते । अत्र अस्य प्रगृह्यसंज्ञा अपि भवति । </p>
<p>2) <b>स्मरणरुपेण</b> । यथा 'आ एवं किल तत्' (Oh, that is thus indeed!) ।  अस्मिन् वाक्ये 'आ' इत्यनेन स्मरणम् (Recap) कृतम् अस्ति । अत्रापि   'आ' इति अङित्-शब्दस्य प्रयोगः क्रियते । अतः अत्रापि अस्य प्रगृह्यसंज्ञा भवति ।</p>
<h2 id="kashika">Kashika</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>एकश्चासावच्च एकाच्, निपातो य एकाजाङ्वर्जितः स प्रगृह्यसंज्ञो भवति । अ अपेहि, इ इन्द्रं पश्य, उ उत्तिष्ठ, आ एवं नु मन्यसे, आ एवं किल तत् । निपात इति किम् ? चकारात्र, जहारात्र । एकाजिति किम् ? प्राग्नये वाचमीरय (ऋग्वेदः 10.187.1) । अनाङिति किम् ? आ उदकान्तात्, ओदकान्तात् ।  </p>
<p>'ईषदर्थे क्रियायोगे मर्यादाभिविधौ च यः । एतमातं ङितं विद्याद् वाक्यस्मरणयोरङित्' ॥</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>एकोऽज्निपात आङ्वर्जः प्रगृह्यः स्यात् । इ विस्मये । इ इन्द्रः । उ वितर्के । उ उमेशः । अनाङित्युक्तेरङिदाकारः प्रगृह्य एव । आ एवं नु मन्यसे । आ एवं किल तत् । ङित्तु न प्रगृह्यः । ईषदुष्णम् ओष्णम् ॥   ईषदर्थे क्रियायोगे मर्यादाऽभिविधौ च यः ।    एतमातं ङितं विद्याद्वाक्यस्मरणयोरङित् ॥</p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>एकोऽज् निपात आङ्वर्जः प्रगृह्यः स्यात्। इ इन्द्रः। उ उमेशः। वाक्यस्मरणयोरङित्; आ एवं नु मन्यसे। आ एवं किल तत्। अन्यत्र ङित् ; आ ईषदुष्णम् ओष्णम्॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p><b>निपात एकाजनाङ्</b> - निपात एकाच् ।प्रगृह्र॑मित्यनुवर्तते, पुंलिङ्गतया च विपरिणम्यते । एकाश्चासावच्चेति कर्मधारयः । तदाह — एकोऽजित्यादिना । इ विस्मये इति । इ इति चादित्वान्निपातः । स च आश्चर्ये वर्तत इत्यर्थः । इ इन्द्रः । उ उमेशः । इ इति उ इति निपातः । सम्बोधने उभयोरपि एकाच्त्वान्निपातत्वाच्च प्रगृह्रत्वान्न सन्धिः ।अना॑ङित्यत्र ङकारानुबन्धस्य प्रयोजनमाह - अनाङित्युक्तेरिति । आ एवमिति । पूर्व प्रक्रान्तवाक्यार्थस्याऽन्यथात्वद्योतकोऽयमाकारः । पूर्वमित्थं नामंस्था इदानीं त्वेवं मन्यसे इत्यर्थः । आ एवमिति । स्मरणद्योतकोऽयमाकारः । इहोभयत्रापि आकारस्य ङित्त्वाऽभावान्न पर्युदासः । ङित्त्विति । ङित्तु आकारः प्रगृह्रो न भवति, अनाङिति पर्युदासादित्यर्थः । ओष्णमिति । आ-उष्णमित्यत्र आकारस्य ङित्त्वात्प्रगृह्रत्वाऽभावे सति आद्गुणः । ननु प्रयोगदशायां ङकारस्याऽश्रवणाविशेषान्ङिदङिद्विवेकः कथमित्यत आह-वाक्येति । प्रक्रान्तवाक्यार्थस्यान्यथात्वे स्मरणे च अङित् । अन्यत्र=ईषदाद्यर्थे गम्ये, ङिदिति विवेकः — भेदोऽवगन्तव्य इत्यर्थः । तथाच भाष्यम्-॒ईषदर्थे क्रियायोगे मर्यादाभिविधौ च यः । एतमातांङितं विद्याद्वाक्यस्मरणयोरङित्॥॑ इति॥एकोऽच् यस्ये॑ति बहुव्रीहिस्तु नाश्रितः, तथा सतिप्रेद॑मित्यादाबतिप्रसङ्गात् । </p>
<h2 id="padamanjari">Padamanjari</h2><a href="#">Up</a>
<hr />
<p>index: 1.1.14
sutra: निपात एकाजनाङ्</p>
<hr />
<p>' व्याहरति मृगः', 'व्यवहृपणोः समर्थयोः' इति निर्देशादेकाजिति कर्मधारयः, न बहुव्रीहिरित्याह-एकश्चासाविति । यद्येवम्, तएकग्रहणमनर्थकम्, निपातोऽजित्येवास्तु, तत्र निपातेनाज् विशिष्यते । निपातसंज्ञकोऽजिति विपर्ययस्तु न भवति; 'अजन्तो निपातः' इति व्यावर्त्याभावाद् हलन्तानां सत्यसति वा प्रगृह्यत्वे विशेषाभावात् । ननु पुरोस्तीति हलन्तस्य प्रकृतिभावाद्रो रुत्वं न स्यात्,नैतदस्ति; प्रगृह्यसंज्ञायां रुत्वस्यासिद्धत्वात्, सकारस्य च कार्यान्तराप्रसङ्गात् । ननु चेदमस्ति प्रयोजनमचा निपातस्य विशेषणे किम् ? अजन्तस्य यथा स्याद्, अज्मात्रस्य मा भूत् इति । एवं सत्यनाङित्यनर्थकं स्यात्, अतो निपातेनाज् विशेष्यते, नार्थ एकग्रहणेन, न; अच्समुदायनिवृत्यर्थं तर्ह्येकग्रहणम् ऐउ अपेहीति समुदायस्यैव स्याद्, नावयवानाम्; एकाज्द्विर्वचनवदजन्तस्यैव प्रकृतिभावः स्यात्, पूर्वयोस्तु स्वरसन्धिः स्यात् । ननु च निपातोऽजिति चैकत्वस्य विवक्षितत्वात् समुदायस्य न भविष्यति, एवं तर्ह्यच्समुदायग्रहणशङ्कानिरासार्थमेकग्रहणं कुर्वन् ज्ञापयति-'वर्णानिर्द्देशेषु व्यक्तिसंख्या न विवक्ष्यते, जातिरेव निर्द्दिश्यते' इति । तेन दम्भेर्हल्ग्रहणस्य जातिवाचकत्वात्सिद्धमित्युपपन्नं भवति ।  निपात इति किमिति । निपातस्यैवैकाचोऽर्थवत्वसम्भव इति प्रश्नः । चकारारात्रेति - कृञो लिटि तिपो णल् । अन्वयव्यतिरेकाभ्यां प्रत्ययस्याप्यर्थवत्वमिति भावः । आकारोऽत्र ङिद्विशिष्ट उपातः, प्रयोगे च न क्वचिन् ङ्कारः श्रूयते । अतोऽर्थवशेन इङ्त्वाइङ्त्वे व्यवस्थापयति । ईषदर्थ इत्यादि । ईषदर्थे-आ अ उष्णाः उ ओष्णः । आङीषदर्थ इति चोक्तम् । क्रियायोगे - आ अ इतः उ एतः । प्रादिषु पठितः । मर्यादाभिविधौ चेति । समाहारद्वन्द्व आगमस्यानित्यत्वान्नुमभावः । मर्यादासहितो वाऽभिविधिः । मर्यादायाम्- आ अ उदकान्ताद् उ ओदकान्तात् । अभिविधौ - आ अ अहिच्छत्राद् उआहिच्छत्रात् । आह च  - 'विना तेन मर्यादा, सह तेन इत्यभिविधिः' । 'आङ्मर्यादाभिविध्योः' इति च ङिन्निर्द्दिष्टः पूर्वप्रक्रान्तस्य वाक्यस्यान्यथात्वद्योतनाय आकारः प्रयुज्यते-आ एवं नु मन्यसे, नैवं पूर्वममंस्थाः, संप्रति त्वेवं मन्यसे इति । तथा स्मृतेः सूचकः आकारः प्रयुज्यते, ततः स्मृतोऽर्थो निर्दिश्यते-आ एवं किल तदिति ॥</p></div>