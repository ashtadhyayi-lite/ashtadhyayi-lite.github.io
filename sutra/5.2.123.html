<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.2.122.html"><button class="muted-button">Prev 5.2.122</button></a>
        <a href="5.2.124.html"><button class="muted-button">Next 5.2.124</button></a>
        </nav><h2>Sandhi Samaasa Split</h2>
<hr />
<p>index: 5.2.123
sutra: ऊर्णाया युस्</p>
<hr />
<p>'तत् अस्य, अस्मिन् अस्तीति' (इति) ऊर्णायाः युस् </p>
<h2>Neelesh Sanskrit Brief</h2>
<hr />
<p>index: 5.2.123
sutra: ऊर्णाया युस्</p>
<hr />
<p>'अस्य अस्ति' तथा 'अस्मिन् अस्ति' एतयोः अर्थयोः प्रथमासमर्थात् 'ऊर्णा' शब्दात् युस्-प्रत्ययः भवति । </p>
<h2>Neelesh Sanskrit Detailed</h2>
<hr />
<p>index: 5.2.123
sutra: ऊर्णाया युस्</p>
<hr />
<p>'अस्य अस्ति' तथा 'अस्मिन् अस्ति' एतयोः अर्थयोः सर्वेभ्यः प्रातिपदिकेभ्यः <b>तदस्यास्त्यस्मिन्निति मतुँप्</b> <a href="5.2.94.html">5.2.94</a> इत्यनेन औत्सर्गिकरूपेण मतुँप्-प्रत्ययः भवति । अस्य अपवादस्वरूपेण 'ऊर्णा' (wool) शब्दात् 'युस्' इति प्रत्ययः वर्तमानसूत्रेण दीयते । यथा - </p>
<p>ऊर्णा अस्य अस्ति सः</p>
<p>= ऊर्णा + युस् </p>
<p>→ ऊर्णायु ।  [युस्-प्रत्यये परे <b>यचि भम्</b> <a href="1.4.18.html">1.4.18</a> इत्यनेन अङ्गस्य भसंज्ञायां प्राप्तायाम्  <b>सिति च</b> <a href="1.4.16.html">1.4.16</a> इत्यनेन  अङ्गस्य पदसंज्ञा भवति, अतः <b>यस्येति च</b> <a href="6.4.148.html">6.4.148</a> इत्यनेन अङ्गस्य आकारस्य लोपः न जायते ।]</p>
<p>उर्णा अस्य अस्ति सः ऊर्णायुः (sheep) ।</p>
<p>विशेषः - केचन पण्डिताः अस्मिन् सूत्रे  पूर्वसूत्रात् 'छन्दसि' इति अनुवृत्तिं स्वीकुर्वन्ति । एतेषाम् मतेन 'ऊर्णायु' इति शब्दः वेदेषु एव प्रयुज्यते, भाषायां तु 'ऊर्णवान्' इत्येव साधुरूपम् । एतत् प्रायः समीचीनमेव, यतः यदि अत्र 'छन्दसि' न आवश्यकम् मन्यते चेत् वर्तमानसूत्रस्य भिन्नरूपेण निर्माणमेव भवितुम् न अर्हति, अपितु अस्मिन्नेव प्रकरणे <b>अहंशुभमोर्युस्</b> <a href="5.2.140.html">5.2.140</a> इत्यत्र यः युस्-प्रत्ययः पाठ्यते, तत्रैव 'ऊर्णा' शब्दस्यापि ग्रहणं भवितुमर्हति । अतः वर्तमानसूत्रस्य विशेषरूपेण निर्माणमेव अस्य ज्ञापकम् यत् अत्र 'छन्दसि' इति अनुवृत्तिः इष्यते । </p>
<h2>Kashika</h2>
<hr />
<p>index: 5.2.123
sutra: ऊर्णाया युस्</p>
<hr />
<p>ऊर्णाशब्दाद् युस् प्रत्ययो भवति मत्यर्थे। सकारः पदसंज्ञार्थः। ऊर्णा अस्य विद्यते ऊर्णायुः। केचिच् छन्दोग्रहणमनुवर्तयन्ति।</p>
<h2>Siddhanta Kaumudi</h2>
<hr />
<p>index: 5.2.123
sutra: ऊर्णाया युस्</p>
<hr />
<p>सित्वात्पदत्वम् । ऊर्णायुः । अत्र छन्दसीति केचिदनुवर्तयन्ति । युक्तं चैतत् । अन्यथाहिअहंशुभमोः - &lt;{SK1946}&gt;इत्यत्रैवोर्णाग्रहणं कुर्यात् ॥</p>
<h2>Balamanorama</h2>
<hr />
<p>index: 5.2.123
sutra: ऊर्णाया युस्</p>
<hr />
<p><b>ऊर्णाया युस्</b> - ऊर्णाया युस् । ऊर्णायुशब्देयस्येति चे॑ति लोपमाशङ्क्याह — सित्त्वादिति । अनुवर्तयन्तीति ।बहुलं छन्दसीत्यस्मा॑दिति शेषः । </p>
<h2>Padamanjari</h2>
<hr />
<p>index: 5.2.123
sutra: ऊर्णाया युस्</p>
<hr />
<p>ऊर्णायुरिति।क पदत्वाद्यस्येतिलोपो न भवति ॥</p></div>