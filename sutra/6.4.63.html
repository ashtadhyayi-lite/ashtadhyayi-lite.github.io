<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="6.4.62.html">
            <button class="muted-button">Prev 6.4.62</button>
        </a>
        <a href="6.4.64.html">
            <button class="muted-button">Next 6.4.64</button>
        </a>
        </nav><h2>Kashika</h2>
<hr />
<p>index: 6.4.63
sutra: दीङो युडचि क्ङिति</p>
<hr />
<p>दीङो युडागमो भवति अजादौ क्ङिति प्रत्यये परतः। उपदिदीये, उपदिदीयाते, उपदिदीयिरे। दीङः इति पञ्चमीनिर्देशादजादेर्युडागमो भवति। विधानसामर्थ्याच् च <em>एरनेकाचोऽसंयोगपूर्वस्य</em> [[6.4.82]] इति यणादेशे कर्तव्ये तस्य सिद्धत्वं न भवति। अचि इति किम्? उपदेदीयते। क्ङितीति किम्? उपदानम्।</p>
<h2>Siddhanta Kaumudi</h2>
<hr />
<p>index: 6.4.63
sutra: दीङो युडचि क्ङिति</p>
<hr />
<p>दीङः परस्याजादेः क्ङित आर्धधातुकस्य युट् स्यात् ।&lt;!वुग्युटावुवङ्यणोः सिद्धौ वक्तव्यौ !&gt; (वार्तिकम्) ॥ दिदीये ॥</p>
<h2>Laghu Siddhanta Kaumudi</h2>
<hr />
<p>index: 6.4.63
sutra: दीङो युडचि क्ङिति</p>
<hr />
<p>दीङः परस्याजादेः क्ङित आर्धधातुकस्य युट्। <em>वुग्युटावुवङ्यणोः सिद्धौ वक्तव्यौ</em> (वार्त्तिकम्)। दिदीये॥</p>
<h2>Balamanorama</h2>
<hr />
<p>index: 6.4.63
sutra: दीङो युडचि क्ङिति</p>
<hr />
<p><em>दीङो युडचि क्ङिति</em> - दीङो युडचि । 'आर्धधातुके' इत्यधिकृतमचा विशेष्यते । तदादिविधिः । 'दीङ' इति पञ्चमी । सप्तमी षष्ठर्थे ।तदाह — दीङः परस्येत्यादिना । दिदी ए इति स्थिते परत्वात् 'एरनेकाचः' इति यणि प्राप्ते नित्यत्वाद्युट् । टकार इत् । उकार उच्चारणार्थः । टित्त्वादाद्यवयवः । दिदीये इति रूपमिति भावः । ननु युटि कृतेऽपि तस्याऽसिद्धत्वाद्यण्दुर्वारः । तथाच दिद्य्ये इति स्यात् । इकारो न श्रूयेत, यकारद्वयं श्रूयेतेत्यत आह -वुग्युटाविति । </p>
<h2>Padamanjari</h2>
<hr />
<p>index: 6.4.63
sutra: दीङो युडचि क्ङिति</p>
<hr />
<p>दीङ् इति पञ्चमीनिर्देशादिति । षष्ठ।लं त्वास्यां दीङ् एवादितो युट् स्यात्, पञ्चम्यां तूभयनिर्देशे पञ्चमीनिर्देशो बलीयानिति अचीति सप्यम्याः षष्ठ।लं प्रकल्पितायामजादेर्युड् भवति । सप्तमीनिर्देशस्तूतरार्थः, तदादिविध्यर्थश्च । विधानसामर्थ्याच्चेति । यदि युटोऽसिद्धत्वेन यणादेशः स्यात्, युड्विधानमनर्थकं स्यात् उपदिय्य इति रुपे विशेषाभावात् । न च यकारद्वयश्रवणाद्विशेषः, हलो यमां यमि लोपः, थैति पक्षे यलोपविधानात् । न च पक्षे श्रुतिभदः, यणो मयो द्वे इति द्विर्वचनविधानादेव सिद्धत्वात् । श्रुतिभेदोऽपि व्यञ्जनात्परस्यैकस्यानेकस्य वा यकारस्य कीदृश इति चिन्त्यम् ।  उपदानमिति । मीनातिमिनोतिदीङं ल्यपि च त्यात्विम्, दीङ्ः इत्यनुबन्धनिर्द्देशो यङ्लुकि मा भूदिति ॥</p></div>