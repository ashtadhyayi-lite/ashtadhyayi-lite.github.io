<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.89.html"><button class="muted-button">Prev 5.4.89</button></a>
        <a href="5.4.91.html"><button class="muted-button">Next 5.4.91</button></a>
        </nav><h2>Sandhi Samaasa Split</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p>उत्तम-एकाभ्यामह्नः अह्नः न </p>
<h2>Neelesh Sanskrit Brief</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p>'पुण्य' शब्दस्य विषये तथा च 'एक' शब्दस्य विषये अहन् शब्दस्य अह्न-आदेशः न भवति । </p>
<h2>Neelesh Sanskrit Detailed</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p><b>अह्नोऽह्न एतेभ्यः</b> <a href="5.4.88.html">5.4.88</a> इत्यनेन सूत्रेण तत्पुरुषसमासे उत्तरपदरूपेण विद्यमानस्य अहन्-शब्दस्य 'अह्न' इति आदेशः उक्तः अस्ति । अयमादेशः 'पुण्य' शब्दस्य विषये तथा 'एक' शब्दस्य विषये न भवति । </p>
<p>अस्मिन् सूत्रे 'उत्तम' तथा 'एक' एतौ शब्दौ प्रयुक्तौ स्तः । द्वयोः प्रयोजनम् क्रमेण पश्यामः -</p>
<p>[1] 'उत्तम'शब्दस्य प्रयोजनम् -</p>
<p><b>अह्नोऽह्न एतेभ्यः</b> <a href="5.4.88.html">5.4.88</a> अस्मिन् सूत्रे प्रयुक्तः 'एतेभ्यः' इति शब्दः <b>अहस्सर्वैकदेशसंख्यातपुण्याच्च रात्रेः</b> <a href="5.4.87.html">5.4.87</a> इत्यस्मात् 'अहस्सर्वैकदेशसंख्यातपुण्याच्च' इत्यस्य अनुवृत्तिं कारयितुम् स्थापितः अस्ति । परन्तु अस्यां अनुवृत्तौ 'उत्तम'शब्दस्य   (= अन्तिमस्थाने विद्यमानस्य शब्दस्य) शब्दस्य अनुवृत्तिः न स्वीकरणीया - इति वर्तमानसूत्रेण स्पष्टीकर्तुम् वर्तमानसूत्रे 'उत्तम' इति शब्दः गृह्यते । The word उत्तम  is used here in the meaning of 'last' । The last word of अहस्सर्वैकदेशसंख्यातपुण्याच्च, viz 'पुण्य'  does not cause अहन्  to be converted to अह्न - इति अत्र आशयः । </p>
<p>यथा - पुण्यमहः [<b>विशेषणं विशेष्येण बहुलम्</b> <a href="2.1.57.html">2.1.57</a> इति कर्मधारयसमासः]   </p>
<p>= पुण्य + अहन् + टच् [<b>राजाहस्सखिभ्यष्टच्</b> <a href="5.4.91.html">5.4.91</a> इति टच्]</p>
<p>→ पुण्याहन् + अ [ <b>अकः सवर्णे दीर्घः</b> <a href="6.1.101.html">6.1.101</a> इति सवर्णदीर्घः]</p>
<p>→ पुण्याह् + अ [<b>नस्तद्धिते</b> <a href="6.4.144.html">6.4.144</a> इति टिलोपः]</p>
<p>→ पुण्याह</p>
<p>पुण्यमहः पुण्याहम् । अत्र <b>रात्राह्नाहाः पुंसि</b> <a href="2.4.29.html">2.4.29</a> इत्यनेन पुँस्त्वे प्राप्ते &lt;!पुण्यसुदिनाभ्यामह्नः क्लीबता इष्टा!&gt; इत्यनेन नपुंसकलिङ्गं विधीयते ।</p>
<p>विशेषः - </p>
<p>अ) अस्मिन् सूत्रे 'उत्तम' इत्यस्य स्थाने 'पुण्य' इत्यस्यैव ग्रहणम् वस्तुतः समीचीनमस्ति, तेन सूत्रार्थज्ञाने सम्भ्रमः अपि न जायते । पाणिनिना 'पुण्य' इत्यस्य स्थाने 'उत्तम' इति कृतः प्रयोगः विचित्रः अस्तीति व्याख्यानैः स्पष्टीक्रियते । अतः कौमुदीकारः वदति - 'पुण्यैकाभ्यामित्येव सूत्रयितुमुचितम्' ।</p>
<p>आ) केचन पण्डिताः अस्मिन् सूत्रे निर्दिष्टस्य  'उत्तम' शब्दस्य अन्यत् एकम् प्रयोजनमस्तीति मन्यन्ते । तेषां मतेन                    <b>अहस्सर्वैकदेशसंख्यातपुण्याच्च रात्रेः</b> <a href="5.4.87.html">5.4.87</a> इत्यस्मात् सूत्रात्  'सङ्ख्यात' शब्दस्य <b>अह्नोऽह्न एतेभ्यः</b> <a href="5.4.88.html">5.4.88</a> इत्यत्र अनुवृत्तिः न करणीया - इति ज्ञापनार्थम् 'उत्तम'शब्दः अत्र प्रयुक्तः अस्ति । According to some experts, the word 'उत्तम' in this sutra is used to block the अनुवृत्ति  of संख्यात as well as पुण्य in the sutra <b>अह्नोऽह्न एतेभ्यः</b> <a href="5.4.88.html">5.4.88</a> । अतः एतेषां मतेन 'सङ्ख्यातमहः' इत्यत्र अहन्-शब्दस्य अह्न-आदेशः न भवति, अतः 'सङ्ख्याताहः' इत्येव समस्तपदं सिद्ध्यति । </p>
<p>[2] 'एक'शब्दस्य प्रयोजनम् -</p>
<p>यस्मिन् समस्तपदे 'एक' इति शब्दः पूर्वपदरूपेण तथा च 'अहन्' शब्दः उत्तरपदरूपेण विद्यते, तस्मात् <b>राजाहस्सखिभ्यष्टच्</b> <a href="5.4.91.html">5.4.91</a> इत्यनेन टच्-प्रत्यये कृते अहन्-शब्दस्य <b>अह्नोऽह्न एतेभ्यः</b> <a href="5.4.88.html">5.4.88</a> इत्यनेन प्राप्तः अह्न-आदेशः वर्तमानसूत्रेण निषिध्यते ।</p>
<p>यथा - एकमहः [<b>पूर्वापराधरोत्तरमेकदेशिनैकाधिकरणे</b> <a href="2.2.1.html">2.2.1</a> इत्यनेन एकदेशिसमासः] </p>
<p>= एक + अहन् + टच् [<b>राजाहस्सखिभ्यष्टच्</b> <a href="5.4.91.html">5.4.91</a> इति टच्]</p>
<p>→ एकाहन् + अ [ <b>अकः सवर्णे दीर्घः</b> <a href="6.1.101.html">6.1.101</a> इति सवर्णदीर्घः]</p>
<p>→ एकाह् + अ  [<b>नस्तद्धिते</b> <a href="6.4.144.html">6.4.144</a> इति टिलोपः]</p>
<p>→ एकाह    </p>
<h2>Kashika</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p>उत्तमैकाभ्यां च परस्य अह्नः इत्ययमादेशो न भवति। उत्तमशब्दोऽन्यवचनः पुण्यशब्दमाचष्टे। पुण्यग्रहणम् एव न कृतम् वैचित्र्यार्थम् पुण्याहः। एकाहः। केचित् तु उपोत्तमस्य अपि प्रतिपत्त्यर्थं वर्णयन्ति। तेन सङ्ख्यातशब्दादपि परस्य न भवति, सङ्ख्याताहः इति।</p>
<h2>Siddhanta Kaumudi</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p>आभ्यामह्नादेशो न । उत्तमशब्दोऽन्त्यार्थः । पुण्यशब्दमाह । पुण्यैकाभ्यामित्येव सूत्रयितुमुचितम् । पुण्याहम् । सुदिनाहम् । सुदिनशब्दः प्रशस्तवाची । एकाहः । उत्तमग्रहणमुपान्त्यस्यापि संग्रहार्थमित्येके । संख्याताहः ॥ </p>
<h2>Balamanorama</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p><b>उत्तमैकाभ्यां च</b> - उत्तमैकाभ्यां च । ननु उत्तमशब्दात्परस्याऽहन्शब्दस्याऽह्नादेशाऽप्रसक्तेरुत्तमग्रहणं व्यर्थमित्यत आह — उत्तमशब्द इति । उत्तमशब्दोऽन्त्ये वर्तते । यथा द्वादशाहेउदयनीयातिरात्र उत्तममहः॑ इति अन्त्यमिति गम्यते ।अहःसर्वैकदेशसङ्ख्यातपुण्या॑दित्युपात्तेषु अन्त्यः पुण्यशब्दो विवक्षित इत्यर्थः । तर्हिपुण्यैकाभ्या॑मित्येव कुतो न सूत्रितमित्याशङ्क्य स्वतन्त्रेच्छत्वान्नमहर्षेरित्याह — पुण्यैकाभ्यामित्येवेति । पुण्याहमिति । पुण्यमहरिति विग्रहे विशेषणसमासः, टच्, टिलोपः ।पुण्यसुदिनाभ्यां चे॑ति नपुंसकत्वम् । एकाह इति । एकमहरिति विग्रहेपूर्वकालैके॑ति समासः । टच् टिलोपः । उपान्त्यस्यापीति ।लक्षणये॑ति शेषः । परुण्येत्यनुक्त्वा उत्तमग्रहणमेव लक्षणाबीजम् । उत्तमे च एकं चेति द्वन्द्वः, सौत्रं द्विवचनमिति भावः । सङ्ख्याताह इति । सङ्ख्यातमहरिति विग्रहे विशेषणसमासः, टच्, टिलोपः । 'रात्राह्नाहा' इति पुंस्त्वम् । उपान्त्यसङ्खातशब्दपूर्वकत्वान्नाऽह्नादेशः । </p>
<h2>Padamanjari</h2>
<hr />
<p>index: 5.4.90
sutra: उत्तमैकाभ्यां च</p>
<hr />
<p>केचितत्वित्यादि। यथा'प्रथमयोः'  इति प्रथमाद्वितीययोर्ग्रहणं द्विवचननिर्द्देशात्, तथैवात्राप्युतमग्रहणसामर्थ्यादुपोतमोतमयोर्द्वयोरपि ग्रहणमिति तेपामभिप्रायः। अत्र पक्षे उतमौ द्वावेकश्चापर इति बहुवचनप्रसङ्गात् सौत्रो द्विवचननिर्देशः। एकशब्दस्यापूर्वनिपातः ठल्पाच्तरम्ऽ इत्यस्यानित्यत्वज्ञापनार्थः ॥</p></div>