<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="6.2.62.html">
            <button class="muted-button">Prev 6.2.62</button>
        </a>
        <a href="6.2.64.html">
            <button class="muted-button">Next 6.2.64</button>
        </a>
        </nav><h2>Kashika</h2>
<hr />
<p>index: 6.2.63
sutra: राजा च प्रशंसायाम्</p>
<hr />
<p>राजशब्दः पूर्वपदं शिलिवाचिनि उत्तरपदे प्रशंसायां गम्यमानायामन्यतरस्यां प्रक्र्तिस्वरं भवति। राजनापितः, राजनापितः। राजकुलालः, राजकुलालः। कर्मधारये राजगुणाध्यरोपेणोत्तरपदार्थस्य प्रशंसा। षष्ठीसमासे च राजयोग्यतया तस्य। राजा इति किम्? परमनापितः। प्रशंसायाम् इति किम्? राजनापितः। शिल्पिनि इत्येव, राजहस्ती।</p>
<h2>Siddhanta Kaumudi</h2>
<hr />
<p>index: 6.2.63
sutra: राजा च प्रशंसायाम्</p>
<hr />
<p>शिल्पिवाचिनि परे प्रशंसार्थं राजपदं वा प्रकृत्या । राजनापितः । राजकुलालः । प्रशंसायां किम् । राजनापितः । शिल्पिनि किम् । राजहस्ती ।</p>
<h2>Padamanjari</h2>
<hr />
<p>index: 6.2.63
sutra: राजा च प्रशंसायाम्</p>
<hr />
<p>षष्ठीसमासे चेति । प्रशंसेत्यनुषङ्गः । राजयोग्यतया तस्येति । स हि कर्मणि प्रवीणत्वाद्राजानं प्रति योग्यो भवति । राजार्ह इति चोक्ते प्रशंसा गम्यते ॥</p></div>