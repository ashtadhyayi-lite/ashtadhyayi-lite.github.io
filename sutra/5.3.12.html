<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.3.11.html"><button class="muted-button">Prev 5.3.11</button></a>
        <a href="5.3.13.html"><button class="muted-button">Next 5.3.13</button></a>
        </nav><h2>Sandhi Samaasa Split</h2>
<hr />
<p>index: 5.3.12
sutra: किमोऽत्</p>
<hr />
<p>किमः सप्तम्याः अत् वा </p>
<h2>Neelesh Sanskrit Brief</h2>
<hr />
<p>index: 5.3.12
sutra: किमोऽत्</p>
<hr />
<p>'किम्' शब्दस्य सप्तमीविभक्त्यन्तात् स्वार्थे विकल्पेन 'अत्' प्रत्ययः विधीयते । </p>
<h2>Neelesh Sanskrit Detailed</h2>
<hr />
<p>index: 5.3.12
sutra: किमोऽत्</p>
<hr />
<p>'किम्' इति कश्चन सर्वनामशब्दः । अस्य सप्तम्येकवचनस्य रूपात् स्वार्थे <b>सप्तम्यास्त्रल्</b> <a href="5.3.10.html">5.3.10</a> इत्यनेन त्रल्-प्रत्यये प्राप्ते वर्तमानसूत्रेण विकल्पेन 'अत्' प्रत्ययः अपि भवति । यथा -</p>
<p>कस्मिन् इत्येव</p>
<p>= कस्मिन् + अत् ['अत्' इति प्रत्ययः।]</p>
<p>→ कस्मिन् + अ [तकारस्य <b>हलन्त्यम्</b> <a href="1.3.3.html">1.3.3</a> इति इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः] </p>
<p>→ किम् + अ [<b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा, <b>सुपो धातुप्रातिपदिकयोः</b> <a href="2.4.71.html">2.4.71</a> इति सप्तमीप्रत्ययस्य लुक्]         </p>
<p>→ क्व   + अ [<b>क्वाति</b> <a href="7.2.105.html">7.2.105</a> इति 'किम्' इत्यस्य 'क्व'-आदेशः]</p>
<p>→ क्व् + अ  [<b>यस्येति च</b>  <a href="6.4.148.html">6.4.148</a> इति अकारलोपः]</p>
<p>→ क्व </p>
<p>अनेन निर्मितः 'क्व' शब्दः 'कुत्र' अस्मिन्नेव अर्थे प्रयुज्यते । <b>तद्धितश्चासर्वविभक्तिः</b> <a href="1.3.38.html">1.3.38</a> इत्यनेन अस्य अव्ययसंज्ञा अपि भवति ।</p>
<p>स्मर्तव्यम् - अस्मिन् सूत्रे 'वा' इति अपकर्षः अस्ति, <b>वा ह च च्छन्दसि</b> <a href="5.3.13.html">5.3.13</a> इत्यस्मात् अस्य ग्रहणं भवति । अतः पक्षे <b>सप्तम्यास्त्रल्</b> इत्यनेन 'त्रल्' प्रत्ययं कृत्वा 'कुत्र' इत्यपि रूपं सिद्ध्यति ।                   </p>
<p>विशेषः - अस्मिन् सूत्रे पाठितः 'अत्' अयम् प्रत्ययः वस्तुतः <b>प्राग्दिशो विभक्तिः</b> <a href="5.3.1.html">5.3.1</a> इत्यनेन विभक्तिसंज्ञकः अस्ति । अतः अस्य तकारस्य <b>हलन्त्यम्</b> <a href="1.3.3.html">1.3.3</a> इति इत्संज्ञायाम् प्राप्तायाम् <b>न विभक्तौ तुस्माः</b> <a href="1.3.4.html">1.3.4</a> इत्यनेन तस्याः निषेधः भवेत् । इत्युक्ते, तकारस्य इत्संज्ञा नैव कर्तव्या । परन्तु अत्र 'अत्' प्रत्यये तकारस्य इत्संज्ञा अवश्यम् इष्यते । अस्य स्पष्टीकरणार्थम् <b>न विभक्तौ तुस्माः</b> <a href="1.3.4.html">1.3.4</a>  इत्यस्य अनित्यत्वमुदाह्रियते । इत्युक्ते,  <b>न विभक्तौ तुस्माः</b> <a href="1.3.4.html">1.3.4</a> इति सूत्रमनित्यमस्ति, अतः अत्र तकारस्य इत्संज्ञासमये अस्य प्रसक्तिः न विद्यते  - इति आशयः । अस्मिन् विषये <b>इदमस्थमुः</b> <a href="5.3.24.html">5.3.24</a> इत्यत्र अधिकेन उक्तमस्ति, तदपि दृश्येत ।</p>
<h2>Kashika</h2>
<hr />
<p>index: 5.3.12
sutra: किमोऽत्</p>
<hr />
<p>किमः सप्तम्यन्तादत् प्रत्ययो भवति। त्रलोऽपवादः। क्व भोक्ष्यसे। क्वाध्येष्यसे। त्रलमपि केचिदिच्छन्ति कुत्र। तत्कथम्? उत्तरसूत्राद् वावचनं पुरस्तादपकृष्यते।</p>
<h2>Siddhanta Kaumudi</h2>
<hr />
<p>index: 5.3.12
sutra: किमोऽत्</p>
<hr />
<p>वाग्रहणमपकृष्यते । सप्तम्यन्तात्किमोऽद्वा स्यात्पक्षे त्रल् ॥</p>
<h2>Laghu Siddhanta Kaumudi</h2>
<hr />
<p>index: 5.3.12
sutra: किमोऽत्</p>
<hr />
<p>वाग्रहणमपकृष्यते। सप्तम्यन्तात्किमोऽद्वा स्यात् पक्षे त्रल्॥</p>
<h2>Balamanorama</h2>
<hr />
<p>index: 5.3.12
sutra: किमोऽत्</p>
<hr />
<p><b>किमोऽत्</b> - किमोऽत् । अपकृष्यत इति ।वा ह च छन्दसी॑त्युत्तरसूत्रादिति शेषः । अपकर्षे व्याख्यानमेव शरणम् । अत्प्रत्यये तकार इत् ।न विभक्ता॑विति निषेधस्तु न भवति,तवर्गस्येत्त्वप्रतिषेधोऽतद्धिते॑ इति वार्तिकात् । </p>
<h2>Padamanjari</h2>
<hr />
<p>index: 5.3.12
sutra: किमोऽत्</p>
<hr />
<p>तकारस्य'न विभक्तौ तुस्माः'  इतीत्संज्ञाप्रतिषेधो न भवति; अनित्यत्वात्। अनित्यत्वं तु ठिदमस्थमुःऽ इति थम उकारान्मकारस्येत्संज्ञापरिहाणार्थाज्ज्ञायते। दानीमस्तु मकारस्य भवत्येव प्रतिषेधः। अनित्यत्वं हि ज्ञाप्यते, न पुनस्तद्धितेष्वस्याभावः। उतरसूत्रादिति।'किमो' द्वाऽ इति सूत्रं पठितव्यम्।'ह च च्छन्दसि'  इत्यत्र चकारेण त्रतलोः समुच्चयादिष्टसिद्धिरिति तेषां भावः। भागवृत्तिकारस्तु भाषायामेतन्नेच्छति ॥</p></div>