<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.1.22.html">
            <button class="muted-button">Prev 5.1.22</button>
        </a>
        <a href="5.1.24.html">
            <button class="muted-button">Next 5.1.24</button>
        </a>
        </nav><h2>Kashika</h2>
<hr />
<p>index: 5.1.23
sutra: वतोरिड्वा</p>
<hr />
<p>वत्वन्तस्य सङ्ख्यात्वात् कन् सिद्ध एव, तस्य त्वनेन वा इडागमो विधीयते। वतोः परस्य अनो वा इडागमो भवति आर्हीयेष्वर्थेषु। तावतिकः, तावत्कः। यावतिकः, यावत्कः।</p>
<h2>Siddhanta Kaumudi</h2>
<hr />
<p>index: 5.1.23
sutra: वतोरिड्वा</p>
<hr />
<p>वत्वान्तात्कन इड्वा स्यात् । तावतिकः । तावत्कः ॥</p>
<h2>Balamanorama</h2>
<hr />
<p>index: 5.1.23
sutra: वतोरिड्वा</p>
<hr />
<p><em>वतोरिड्वा</em> - वतोरिड्वा ।वतो॑रित्यनेन प्रत्ययग्रहणपरिभाषया तदन्तं गृह्रते ।क॑न्निति प्रथमान्तमनुवृत्तम्,वतो॑रिति पञ्चमीतस्मादित्युत्तरस्ये॑ति परिभाषया षष्ठन्यतं प्रकल्पयति । तदाह — वत्वन्तादिति । तावतिक इति तावता क्रीत इत्यर्थः । 'यत्तदेतेभ्यः' इति वतुप् । 'बहुगणवतु' इति सङ्ख्यासंज्ञायां सङ्ख्याया अतिशदन्तायाः॑ इति कन्, तस्य इट्, टित्त्वादाद्यवयवः ।</p>
<h2>Padamanjari</h2>
<hr />
<p>index: 5.1.23
sutra: वतोरिड्वा</p>
<hr />
<p>तस्य त्वनेनेति।'चरेष्टः'  इत्यादिवत्प्रत्ययान्तरं त्विण्न भवति; टित्करणसामर्थ्यात्। अस्त्यन्यट्टित्करणस्य प्रयोजनं टित इति ङीब्यथा स्यात् ? अत इत्यधिकारे ङीप्, न चैषोऽकारान्तः, टित्करणसामर्थ्यादनदन्तादपि ङीप् स्यात्, यथा - डित्यभस्याप्यनुबन्धकरणसामर्थ्यात् सरज इत्यत्र टिलोपः। एघं तर्हि स्वरितत्वप्रतिज्ञानेन कनोऽनुकर्षणसामर्थ्यादागमो भविष्यति ? अस्त्यन्यदनुवृतेः प्रयोजनम् - इटा बाधो मा भूत् कनोपि विधिर्यथा स्यादिति ? वावचनादेवल कन् भविष्यति ? इदं तर्हि प्रयोजनं स्यात्-इट्कनौ वा भवतः, पक्षे सामन्यविहितष्ठञिति ? तस्माद्व्याख्यानमेव शरणम्। ननु नेह कन्ग्रहणमस्ति, यदपि प्रकृतम्, तदपि प्रथमानिर्दिष्टम, षष्ठीनिर्दिष्टेन चेहार्थः, वतोरिति पञ्चमी कनिति प्रथमायाः षष्ठी प्रकल्पयिष्यति -'तस्मादित्युतरस्य'  इति। तावत्क इति। तत्परिमाणमस्य'यतदेतेफभ्यः परिमाणे वतुप्' , ठा सर्वनाम्नःऽ॥</p></div>