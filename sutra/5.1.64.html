<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.1.63.html"><button class="muted-button">Prev 5.1.63</button></a>
        <a href="5.1.65.html"><button class="muted-button">Next 5.1.65</button></a>
        </nav><h2>Sandhi Samaasa Split</h2>
<hr />
<p>index: 5.1.64
sutra: छेदादिभ्यो नित्यम्</p>
<hr />
<p>'तत् नित्यमर्हति' इति छेदादिभ्यः </p>
<h2>Neelesh Sanskrit Brief</h2>
<hr />
<p>index: 5.1.64
sutra: छेदादिभ्यो नित्यम्</p>
<hr />
<p>छेदादिगणस्य शब्देभ्यः 'नित्यमर्हति' अस्मिन् अर्थे यथाविहितं प्रत्ययः भवति । </p>
<h2>Neelesh Sanskrit Detailed</h2>
<hr />
<p>index: 5.1.64
sutra: छेदादिभ्यो नित्यम्</p>
<hr />
<p><b>तदर्हति</b> <a href="5.1.63.html">5.1.63</a> अनेन सूत्रेण सर्वेभ्यः प्रातिपदिकेभ्यः 'अर्हति' अस्मिन् अर्थे प्रत्यनविधानं भवति । तद् बाधित्वा अनेन सूत्रेण 'नित्यम् (= सर्वदा) अर्हति' अस्मिन्नेव अर्थे छेदादिगणस्य शब्देभ्यः प्रत्ययविधानम् क्रियते । इत्युक्ते, 'क्वचित् अर्हति' अस्मिन् अर्थे छेदादिगणस्य शब्देभ्यः प्रत्ययविधानम् न भवति, केवलं 'नित्यमर्हति' अस्मिन्नेव अर्थे भवति - इति स्मर्तव्यम् ।</p>
<p>छेदादिगणः अयम् - </p>
<p>छेद, भेद, द्रोह, दोह, वर्त, कर्ष, संप्रयोग, विप्रयोग, प्रेषण, संप्रश्न, विप्रकर्ष, विराग विरङ्गं च (गणसूत्रम्) ।</p>
<p>एतेभ्यः सर्वेभ्यः शब्देभ्यः <b>आर्हादगोपुच्छसङ्ख्यापरिमाणात् ठक्</b> <a href="5.1.19.html">5.1.19</a> इत्यनेन ठक्-प्रत्ययः  भवति ।                </p>
<p>यथा - </p>
<ol>
<li>
<p>छेदं नित्यमर्हति सः छैदिकः वंशः । स्त्रीत्वे <b>टिड्ढाणञ्..</b> <a href="4.1.15.html">4.1.15</a> इति ङीप् - छैदिकी वेणुः ।       </p>
</li>
<li>
<p>भेदं नित्यमर्हति सः भैदिकः ।</p>
</li>
<li>
<p>द्रोहं नित्यमर्हति सः द्रौहिकः ।</p>
</li>
</ol>
<p>अस्मिन् गणे एकं गणसूत्रमपि विद्यते - 'विराग विरङ्गं च' । इत्युक्ते, 'विराग' शब्दस्य प्रक्रियायाम् 'विरङ्ग' आदेशः अपि भवति । यथा -  विरागं नित्यमर्हति सः = विराग + ठक् → वैरङ्ग + ठक् → वैरङ्गिकः ।</p>
<p>विशेषः - भाष्यकारः <b>पन्थो ण नित्यम्</b> <a href="5.1.76.html">5.1.76</a> इत्यत्र वदति - 'छेदादिपथिभ्यः नित्यग्रहणमनर्थकम्' । सामान्यभाषायाम्, अस्मिन् सूत्रे 'नित्यग्रहणम्' अनावश्यकमस्तीति सः प्रतिपादयति, यतः तस्य मतेन छेदादिगणस्य शब्देभ्यः 'कदाचित् अर्हति' अस्मिन् अर्थे अपि ठक्-प्रत्ययः कृतः दृश्यते ।  एतदेव विषयम् स्वीकृत्य बालमनोरमाकारः अग्रे वदति - 'सूत्रमेवेदं न आरब्धव्यम्'  । इत्युक्ते, यदि नित्यग्रहणमत्र न आवश्यकम्, तर्हि अस्य सूत्रस्यैव न किमपि प्रयोजनम् - यतः छेदादिगणस्य शब्देभ्यः <b>तदर्हति</b> <a href="5.1.63.html">5.1.63</a> इत्यनेनैव प्रत्ययविधानं क्रियते । </p>
<h2>Kashika</h2>
<hr />
<p>index: 5.1.64
sutra: छेदादिभ्यो नित्यम्</p>
<hr />
<p>नित्यग्रहणं प्रत्ययार्थविशेषणम्। छेदाऽदिभ्यो द्वितीयासमर्थेभ्यो नित्यमर्हति इत्यस्मिन्नर्थे यथाविहितं प्रत्ययो भवति। छेदं नित्यमर्हति छैदिकः। भैदिकः। छेद। भेद। द्रोह। दोह। वर्त। कर्ष। संप्रयोग। विप्रयोग। प्रेषण। संप्रश्न। विप्रकर्ष। विराग विरङ्गं च। वैरङ्गिकः।</p>
<h2>Siddhanta Kaumudi</h2>
<hr />
<p>index: 5.1.64
sutra: छेदादिभ्यो नित्यम्</p>
<hr />
<p>नित्यमाभीक्ष्ण्यम् । छेदं नित्यमर्हति छैदिको वेतसः । छिन्नप्ररूढत्वात् । (गणसूत्रम् -) विराग विरङ्गं च । विरागं नित्यमर्हति । वैरागिकः । वैरङ्गिकः ॥</p>
<h2>Balamanorama</h2>
<hr />
<p>index: 5.1.64
sutra: छेदादिभ्यो नित्यम्</p>
<hr />
<p><b>छेदादिभ्यो नित्यम्</b> - छेदादिभ्यो आभीक्ष्ण्यमिति । पौनःपुन्यमित्यर्थः । तन्नित्यमर्हतीत्यर्थे द्वितीयान्तेभ्यश्छेदादिभ्यो यथाविहितं प्रत्ययः स्यादित्यर्थः । छैदिको वेतस इति ।आर्हा॑दिति ठक् । 'तदर्हति' इत्येव सिद्धे आभीक्ष्ण एवेति नियमार्थमिदं सूत्रम् । वस्तुतस्तु नित्यमिति नाभीक्ष्ण्यार्थकं प्रत्ययार्थकोटि प्रविष्टं, किंतु अपाक्षिकार्थकम्समर्थानां प्रथमाद्वा॑ इति वाग्रहणानुवृत्तिनिवृत्त्यर्थमित्यभिप्रेत्य विग्रहवाक्यस्यापि लोके दर्शनान्नित्यग्रहणं न कर्तव्यमित्युक्तं भाष्ये । एवंच छेदादिभ्यः पाक्षिकप्रत्ययस्यतदर्हती॑त्येव सिद्धत्वात्सूत्रमेवेदं नारब्धव्यमिति । फलति । विराग विरङ्गं चेति । गणसूत्रमिदम् । उक्तेऽर्थे विरागशब्दो विरङ्गादेशं लभत इत्यर्थः चादार्हीयष्ठक् । </p></div>