<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.2.72.html">
            <button class="muted-button">Prev 5.2.72</button>
        </a>
        <a href="5.2.74.html">
            <button class="muted-button">Next 5.2.74</button>
        </a>
        </nav><h2>Kashika</h2>
<hr />
<p>index: 5.2.73
sutra: अधिकम्</p>
<hr />
<p>अधिकम् इति निपात्यते। अध्यारूढस्य उत्तरपदलोपः कन् च प्रत्ययः। अधिको द्रोणः खार्याम्। अधिका खारी द्रोणेन। कर्तरि कर्मणि च अध्यारूढशब्दः।</p>
<h2>Siddhanta Kaumudi</h2>
<hr />
<p>index: 5.2.73
sutra: अधिकम्</p>
<hr />
<p>अध्यारूढशब्दात्कन् उत्तरपदलोपश्च ॥</p>
<h2>Balamanorama</h2>
<hr />
<p>index: 5.2.73
sutra: अधिकम्</p>
<hr />
<p><em>अधिकम्</em> - अधिकम् । अध्यारूढशब्दादिति । व्युत्पादनमात्रमिदम् । शुद्धरूढ एवायमिति बोध्यम् ।</p>
<h2>Padamanjari</h2>
<hr />
<p>index: 5.2.73
sutra: अधिकम्</p>
<hr />
<p>अध्यारुढशब्दस्येति। यदि पुनरधिशब्दात्ससाधनक्रियावचनात् कन्निपात्यते, तदा कर्तृकर्मणोरन्यतरस्यैवाभिधानं प्राप्नोति। अध्यारूढशब्दस्तूभयार्थ इति तस्यैवेदमङ्गीकृतसाधनभेदं निपातनमुचितमिति भावः। अधिको द्रोणः खार्याम्, अधिकाक खारी द्रोणेनेति। यथैतत्प्रयोगद्वयमुपपद्यते तथा दर्शयतिकर्तरि कर्मणि चाध्यारूढशब्द इति।'गत्यर्थाकर्मक'  इत्यादिना रुहेः कर्तरि कर्मणि च क्तो विहितः। निपातनसामर्थ्याच्च सकृदुपातोऽप्यङ्गीकृतसाधनभेदः संगृह्यते। तत्र यदा कर्तरि तदा तत्राबिहितत्वात्प्रथमैव भवति, न तृतीया; यदा तु कर्मणि तदा कर्तुरनभिहितत्वातृतीया, कर्मणस्त्वभिहितत्वात्प्रथमा। यदा च कर्तरि तस्तदा कर्मणोऽनभिदानादध्यारूढयोगे यथा द्वितीया भवति - अध्यारूढो द्रोणः खारीमिति, ग्रामं गत इतिवत्, तथाधिकशब्देनापि योगे द्वितीयायां प्राप्तायाम्'यस्मादधिकम्' 'तदस्मिन्नधिकम्'  इति च निर्द्देसात् पञ्चमीसप्तम्यौ भवतः ॥</p></div>