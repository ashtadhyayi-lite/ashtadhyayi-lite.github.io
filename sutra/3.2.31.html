<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.2.30.html"><button class="muted-button">Prev 3.2.30</button></a>
        <a href="3.2.32.html"><button class="muted-button">Next 3.2.32</button></a>
        </nav><h2>Kashika</h2>
<hr />
<p>index: 3.2.31
sutra: उदि कूले रुजिवहोः</p>
<hr />
<p>रुजो भङ्गे, वह प्रापणे इत्येताभ्यामुत्पूर्वाभ्यां कूले कर्मणि उपपदे खश् प्रत्ययो भवति। कूलमुद्रुजतीति कूलमुद्रुजो रथः। कूलमुद्वहः।</p>
<h2>Siddhanta Kaumudi</h2>
<hr />
<p>index: 3.2.31
sutra: उदि कूले रुजिवहोः</p>
<hr />
<p>उत्पूर्वाभ्यां रुजिवहिभ्यां कूले कर्मण्युपपदे खश् स्यात् । कूलमुद्रुजतीति कूलमुद्रुजः । कूलमुद्वहः ॥</p>
<h2>Balamanorama</h2>
<hr />
<p>index: 3.2.31
sutra: उदि कूले रुजिवहोः</p>
<hr />
<p><b>उदि कूले रुजिवहोः</b> - उदि कूले । उदीति दिग्योगपञ्चम्यर्थे सप्तमी । रुजिवहोरिति पञ्चम्यर्थे षष्ठी । 'रुजो भङ्गे' तुदादिः । अत्र रुजेः सकर्मकत्वात्कर्मण्युपपदे इति लब्धं, तेन कूलं विशेष्यते, न तू च्छब्दः, तस्याऽसत्त्ववाचित्वात् । तदाह —  उत्पूर्वाभ्यामित्यादि । कूलमुद्रुज इति । सुपो लुकि मुमिति भावः । </p>
<h2>Padamanjari</h2>
<hr />
<p>index: 3.2.31
sutra: उदि कूले रुजिवहोः</p>
<hr />
<p>उदि कूले रुजिवहोः॥ यत्र प्रत्येकमुपपदत्वमिच्छति तत्र समुदायात्सप्तमीमुच्चारयति, यथा - नाडीमुष्ट।लेरिति। इह तु विपर्ययः कृतः; तस्मात् ठुदिऽ इति सत्सप्तमी।'कूले'  इति त्वर्थनिरपेक्षैवोपपदसंज्ञायां लिङ्गम्। तत्र च'ते प्राग्धातोः'  इति उच्छशब्दस्य धातोः प्राक् प्रयोगः। ततः पूर्वः कूलशब्दः। तदेतद्दर्शितम् - उत्पूर्वाभ्यां कूले कर्मण्युपपद इति॥</p></div>