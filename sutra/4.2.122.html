<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="4.2.121.html">
            <button class="muted-button">Prev 4.2.121</button>
        </a>
        <a href="4.2.123.html">
            <button class="muted-button">Next 4.2.123</button>
        </a>
        </nav><h2>Kashika</h2>
<hr />
<p>index: 4.2.122
sutra: प्रस्थपुरवहान्ताच्च</p>
<hr />
<p>वृद्धातित्येव, देशे इति च। अन्तशब्दः प्रत्येकमभिसम्बध्यते। प्रस्थपुर वह इत्येवमन्तात् देशवाचिनः प्रातिपदिकाद् वृद्धाद् वुञ् प्रत्ययो भवति शैषिकः। छस्य अपवादः। मालाप्रस्थकः। नान्दीपुरकः। कान्तीपुरकः। पैलुवहकः। फाल्गुनीवहकः। पुरान्तो रोपधस्ततः उत्तरसूत्रैणैव सिद्धमप्रागर्थम् इह ग्रहणम्।</p>
<h2>Siddhanta Kaumudi</h2>
<hr />
<p>index: 4.2.122
sutra: प्रस्थपुरवहान्ताच्च</p>
<hr />
<p>एतदन्ताद्वृद्धादेशवाचिनो वुञ् स्यात् । छस्यापवादः । मालाप्रस्थकः । नान्दीपुरकः । पैलुवहकः । पुरान्तग्रहणमप्रागर्थम् । प्राद्गेशे तूत्तरेण सिद्धम् ॥ </p>
<h2>Balamanorama</h2>
<hr />
<p>index: 4.2.122
sutra: प्रस्थपुरवहान्ताच्च</p>
<hr />
<p><em>प्रस्थपुरवहान्ताच्च</em> - प्रस्थपुरवहान्ताच्च । एतदन्तादिति । प्रस्थ, पुर, वह-एतदन्तादित्यर्थः । ननु पुरान्तग्रहणं व्यर्थं, नान्दीपुरक इत्यत्ररोपधेतोः प्राचा॑मित्युत्तरसूत्रेण सिद्धत्वादित्यत आह — पुरान्तेति । </p>
<h2>Padamanjari</h2>
<hr />
<p>index: 4.2.122
sutra: प्रस्थपुरवहान्ताच्च</p>
<hr />
<p>वृद्धादिति वर्तते इति । यद्येवमन्तग्रहणनर्थकं प्रस्थादीनामवृद्धत्वादेव तदन्तविधिर्भविष्यति ? नैतदस्ति;'वा नामधेयस्य'  इति प्रस्थादीनामेव पदानां वृद्धत्वसम्भवात् । अथाप्येवंनाम्नो देशस्याभावः, तथापि यथा पूर्वसूत्रे धन्वविशेषग्रहणं तथेहापि सम्भाव्येत नादीपुरं नाम वाहीकेषु ग्रामः, तत्र वाहीकग्रामलक्षणौ ठञ्ञिठौ च्छस्यापवादौ, अयमपि वुञ् च्छस्यापवादः । इह त्वपवादविप्रतिषेधाद् वुञ् भवति । एवं च पातनप्रस्थकः, कौञ्जीवहक इत्यत्रापि वुञेव भवति ॥</p></div>