<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="8.3.27.html">
            <button class="muted-button">Prev 8.3.27</button>
        </a>
        <a href="8.3.29.html">
            <button class="muted-button">Next 8.3.29</button>
        </a>
        </nav><h2>Kashika</h2>
<hr />
<p>index: 8.3.28
sutra: ङ्णोः कुक्टुक् शरि</p>
<hr />
<p>ङकारणकारयोः पदान्तयोः कुक् टुकित्येतावागमौ वा भवतः शरि परतः। प्राङ्क् शेते, प्राङ् शेते। प्राङ्क् षष्ठः, प्राङ् षष्ठः। प्राङ्क् साये, प्राङ् साये। णकारस्य वण्ट् शेते, वण् शेते। पूर्वन्तकरणं प्राङ्क् छेते इत्यत्र छन्त्वर्थम्। <em>शश्छोऽटि</em> [[8.4.63]] इति हि पदन्ताज् झयः इति तद् विज्ञायते। इह मा भूत्, पुरा क्रूरस्य विसृपो विरप्शिन्। प्राङ्क् सायः इत्यत्रापि <em>सात् पदाद्योः</em> [[8.3.111]] इति षत्वप्रतिषेधार्थं च। वण्ट् सायः इत्यत्र च <em>न पदान्ताट् टोरनाम्</em> [[8.4.42]] ष्टुत्वप्रतिषेधार्थम्।</p>
<h2>Siddhanta Kaumudi</h2>
<hr />
<p>index: 8.3.28
sutra: ङ्णोः कुक्टुक् शरि</p>
<hr />
<p>ङकारणकारयोः कुक्टुकावागमौ वा स्तः शरि । कुक्टुकोरसिद्धत्वाज्जश्त्वं न ।&lt;!चयो द्वितीयाः शरि पौष्करसादेरिति वाच्यम् !&gt; (वार्तिकम्) ॥ प्राङ्ख्षष्ठः । प्राङ्क्षष्ठः । प्राङ्षष्ठः । सुगण्ठ्षष्ठः । सुगण्टषष्ठः । सुगण्षष्ठः ॥ </p>
<h2>Laghu Siddhanta Kaumudi</h2>
<hr />
<p>index: 8.3.28
sutra: ङ्णोः कुक्टुक् शरि</p>
<hr />
<p>वा स्तः। <em>चयो द्वितीयाः शरि पौष्करसादेरिति वाच्यम्</em>  (वार्त्तिकम्) । प्राङ्ख् षष्ठः, प्राङ्क्षष्ठः, प्राङ् षष्ठः। सुगण्ठ् षष्ठः सुगण्ट् षष्ठः, सुगण् षष्ठः॥</p>
<h2>Balamanorama</h2>
<hr />
<p>index: 8.3.28
sutra: ङ्णोः कुक्टुक् शरि</p>
<hr />
<p><em>ङ्णोः कुक्टुक् शरि</em> - ङ्णोः ।हे मपरे वे॑त्यतो वेत्यनुवर्तते । कुक् च टुक् चेति समाहारद्वन्द्वः । आगमाविति । एतच्च आद्यन्तौ टकिता॑विति लभ्यम् । यतासङ्ख्यपरिभाषया च ङकारस्य कुक्, णकारस्य टुक् । उभयत्र ककार इत्ष उकार उच्चारणार्थः ।प्राङ् षष्ठः सुगण् षष्ठः॑ इति स्थिते, यथाक्रमङ्कुकिटुकि च तयोः पूर्वावयवत्वेन पदान्तत्वाज्जश्त्वमाशङ्क्याह — कुक्टुकोरिति । चयो द्वितीया इति ।पौष्करसादिशब्दस्य चयो द्वितीया॑ इत्यर्थभ्रमं वारयति — पौश्करसादिराचार्य इति । तथाच विकल्पः फलतीति भावः । प्राङ्क् षष्ठ इति कुकि रूपम् । 'चयो द्वितीया' इति पक्षे प्राङ् ख् षष्ठ इति रूपम् । नचात्र खकारस्य खरि चेति चर्त्वं खकारारम्भविधिसामर्थ्यात् । 'चयो द्वितीया' इति 'नादिन्याक्रोश' इति सूत्रभाष्यपठितमिदम् । 'प्राङ् षष्ठ' इति कुगभावे रूपम् । एवं टुक्यपि सुगण्टषष्ठ इत्यादि । </p>
<h2>Padamanjari</h2>
<hr />
<p>index: 8.3.28
sutra: ङ्णोः कुक्टुक् शरि</p>
<hr />
<p>उदाहरणेषु'खयो द्वितीयाः शरि पौष्करसादेः'  इति पक्षे ककारस्य खकारः, टकारस्य ठकारः । पूर्वान्तकरणमित्यादि । किं पुनः कारणंपदादौ च्छत्वं न सिध्यतीत्यत आह - शश्छाएऽटीति । विरप्शिन्निति । महन्नामैतत्, विपूर्वाद्रपेरौणादिकः कर्मणि शिनिप्रत्ययः । यदि वा विरपणं विरप्, सोऽस्यास्तीति विरप्शः उ शब्दितः, सङ्कीर्तत इत्यर्थः । षत्वप्रतिषेधार्थमिति । परादौ तु सकारः पदादिर्न स्यात् । ष्टुअत्वप्रतिषेधार्थमिति । परादौ तु टकारः पदान्तो न स्यात् ॥</p></div>