<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.4.22.html">
            <button class="muted-button">Prev 5.4.22</button>
        </a>
        <a href="5.4.24.html">
            <button class="muted-button">Next 5.4.24</button>
        </a>
        </nav><h2>Kashika</h2>
<hr />
<p>index: 5.4.23
sutra: अनन्तावसथेतिहभेषजाञ्ञ्यः</p>
<hr />
<p>अनन्तादिभ्यः स्वार्थे ञ्यः प्रत्ययो भवति। अनन्त एव आनन्त्यम्। आवसथ एव आवसथ्यम्। इति ह ऐतिह्यम्। निपातसमुदायोऽयमुपदेशपारम्पर्ये वर्तते। भेषजम् एव भैषज्यम्। महाविभाषया विकल्पते प्रत्ययः।</p>
<h2>Siddhanta Kaumudi</h2>
<hr />
<p>index: 5.4.23
sutra: अनन्तावसथेतिहभेषजाञ्ञ्यः</p>
<hr />
<p>अनन्त एवानन्त्यम् । आवसथ एवावसथ्यम् । इतिहेति निपातसमुदायः । ऐतिह्यम् । भेषजमेव भैषज्यम् ॥</p>
<h2>Balamanorama</h2>
<hr />
<p>index: 5.4.23
sutra: अनन्तावसथेतिहभेषजाञ्ञ्यः</p>
<hr />
<p><em>अनन्तावसथेतिहभेषजाञ्ञ्यः</em> - अनन्तावथेतिह । अनन्त, आवसथ, इतिह, भेषज एभ्यः स्वार्थे ञ्यप्रत्ययः स्यादित्यर्थः । अनन्त एवेति । अन्तोनाशः । तस्याऽभावः अनन्तः । अर्थाऽभावे अव्ययीभावेन तद्विकल्पस्योक्तत्वात् । आनन्त्यमिति । स्वार्थिकत्वेऽपि प्रकृतिलिङ्गव्यतिक्रम । आवसथो-गृहम् । निपातसमुदाय इति । स च उपदेश परम्पर्ये वर्तते । तस्मात्स्वार्थे ञ्यः ।पारम्पर्योपदेशे स्यादैतिह्रमितिहाव्यय॑मित्यमरः । भैषज्यमिति । भैषजम्ौषधम्, तदेव भैषज्यम् ।भेषजौषधभैषज्यानी॑त्यमरः । </p>
<h2>Padamanjari</h2>
<hr />
<p>index: 5.4.23
sutra: अनन्तावसथेतिहभेषजाञ्ञ्यः</p>
<hr />
<p>आवसन्त्येतमित्यावसथः, ठुपसर्गे वसेःऽ इत्यथप्रत्ययः। निपातसमुदायोऽयमिति। वचनाच्चाप्रातिपदिकादपि प्रत्ययः। उपदेशपारम्पर्ये वर्तते इति। तद्यथा - इति ह स्मोपाध्याः कथयन्तीति। भिषज्यतेः कण्ड्वादियगन्तात्किवपि भिषक, भिषज इदमित्यण् - भेषजम्, अस्मादेव निपातनादेकारः ॥</p></div>