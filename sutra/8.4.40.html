<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.4.39.html"><button class="muted-button">Prev 8.4.39</button></a>
        <a href="8.4.41.html"><button class="muted-button">Next 8.4.41</button></a>
        </nav><h2>Sandhi Samaasa Split</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>स्तोः श्चुना श्चुः </p>
<h2>Neelesh Sanskrit Brief</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>सकारतवर्गयोः शकारचवर्गाभ्यां योगे शकारचवर्गौ स्तः । </p>
<h2>Neelesh English Brief</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>A सकार and a तवर्ग letter are converted (respectively) to a  शकार and चवर्ग letter when associated with a शकार or a चवर्ग letter.</p>
<h2>Neelesh Sanskrit Detailed</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>अस्मिन् सूत्रे प्रयुक्ता तृतीया विभक्तिः 'योगे' अस्मिन् अर्थे प्रयुज्यते । शकारस्य चवर्गीयवर्णस्य या योगे (इत्युक्ते तस्मात् अव्यवहिररूपेण पूर्वः परः वा) सकारः उत तवर्गीयवर्णः विद्यते चेत् सकारस्य शकारादेशः, तवर्गीयवर्णस्य च (यथासङ्ख्यम्) चवर्गीयवर्णादेशः भवति । अस्याः प्रक्रियायाः नाम एव 'श्चुत्वम्' इति ।</p>
<p>उदाहरणानि एतादृशानि - </p>
<p>1) सकार-शकार-योगः - </p>
<p>1.1) स् + श् इत्यत्र सकारस्य शकारः भवति । रामस् + शेते = रामश्शेते ।</p>
<p>1.2) श् + स् इत्यत्र यद्यपि अनेन सूत्रेण सकारस्य शकारः विधीयते, तथापि अस्यामवस्थायामस्य सूत्रस्य प्रसक्तिः नास्ति, यतः  <b>व्रश्चभ्रस्जसृजमृजयजराजभ्राजच्छशां षः</b> <a href="8.2.36.html">8.2.36</a> अनेन सूत्रेण शकारस्य सकारे परे षकारादेशः भवति ।</p>
<p>2) सकार-चवर्ग-योगः - </p>
<p>2.1) स् + चवर्ग इत्यत्र अनेन सूत्रेण सकारस्य शकारः भवति । रामस् + चिनोति = रामश्चिनोति । </p>
<p>2.2) चवर्ग + स् इत्यत्र यद्यपि अनेन सूत्रेण सकारस्य शकारः विधीयते, तथापि अस्यामवस्थायामस्य सूत्रस्य प्रसक्तिः नास्ति, यतः <b>चोः कुः</b> <a href="8.2.30.html">8.2.30</a> इत्यनेन चवर्गस्य  सकारे परे कवर्गादेशः भवति ।</p>
<p>3) तवर्ग-शकार-योगः - </p>
<p>3.1) तवर्ग + श इत्यत्र अनेन सूत्रेण तवर्गीयवर्णस्य यथासङ्ख्यम् चवर्गीयवर्णः भवति । यथा -</p>
<p>मरुत् + शेते</p>
<p>→ मरुद् + शेते [<b>झलां जशोऽन्ते</b> <a href="8.2.39.html">8.2.39</a> इति तकारस्य जश्त्वम् दकारः]</p>
<p>→ मरुज् + शेते  [<b>स्तोः श्चुना श्चुः</b> <a href="8.4.40.html">8.4.40</a>  इति दकारस्य श्चुत्वे जकारः]</p>
<p>→ मरुच् + शेते [<b>खरि च</b> <a href="8.4.55.html">8.4.55</a> इति खर्-वर्णे परे जकारस्य चर्त्वम् चकारः]</p>
<p>→ मरुच्छेते , मरुच्शेते [<b>शश्छोऽटि</b> <a href="8.4.63.html">8.4.63</a> इति शकारस्य विकल्पेन छकारः ]</p>
<p>3.2) श + तवर्ग इत्यत्र <b>शात्</b> <a href="8.4.44.html">8.4.44</a> इत्यनेन श्चुत्वस्य निषेधः विधीयते ।</p>
<p>4) तवर्ग-चवर्ग-योगः -</p>
<p>4.1) तवर्ग  + चवर्ग इत्यत्र अनेन सूत्रेण तवर्गीयवर्णस्य यथासङ्ख्यम् चवर्गीयवर्णः भवति । यथा -</p>
<p>सत् + चित् </p>
<p>→ सद् + चित् [<b>झलां जशोऽन्ते</b> <a href="8.2.39.html">8.2.39</a> इति तकारस्य जश्त्वम् दकारः]</p>
<p>→ सज् + चित् [<b>स्तोः श्चुना श्चुः</b> <a href="8.4.40.html">8.4.40</a>  इति दकारस्य श्चुत्वे जकारः]</p>
<p>→ सच् + चित् [<b>खरि च</b> <a href="8.4.55.html">8.4.55</a> इति खर्-वर्णे परे जकारस्य चर्त्वम् चकारः]</p>
<p>→ सच्चित् </p>
<p>एवमेव मच्छाया, सज्जनः, मज्झिलिका, शार्ङ्गिञ्जयः एते शब्दाः अपि सिद्ध्यन्ति ।</p>
<p>4.2) चवर्ग + तवर्ग इत्यत्र तवर्गीयवर्णः यदि नकारः नास्ति,  तर्हि <b>चोः कुः</b> <a href="8.2.30.html">8.2.30</a> इत्यनेन चवर्गस्य कवर्गादेशः भवति, अतः अस्य सूत्रस्य प्रसक्तिः नास्ति । नकारे परे तु अस्य सूत्रस्य प्रयोगः दृश्यते । यथा - राजन् शब्दस्य द्वितीयाबहुवचनस्य रूपम् -</p>
<p>राजन् + शस्</p>
<p>→ राज् न् + अस् [<b>अल्लोपोऽनः</b> <a href="6.4.134.html">6.4.134</a> इति अकारलोपः]</p>
<p>→ राज्ञः [जकारस्य उपस्थितौ नकारस्य श्चुत्वे ञकारः । विसर्गनिर्माणम् ।]  </p>
<h2>Kashika</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>सकारतवर्गयोः शकारचवर्गाभ्यां सन्निपाते शकारचवर्गावादेशौ भवतः। स्तोः श्चुना इति यथासङ्ख्यमत्र नेष्यते। सकारस्य शकारेण, चवर्गेण, द्वाभ्यामपि सन्निपाते शकारो भवति। तवर्गस्य अपि च शकारेण, चवर्गेन च सन्निपाते चवर्गो भवति। आदेशे तु यथासङ्ख्यम् इस्यते, सकारस्य शकारः, तवर्गस्य च चवर्गः इति। सकारस्य शकारेण सन्निपाते वृक्षश्शेते। प्लक्षश्शेते। तस्य एव चवर्गेण वृक्षश्चिनोति। प्लक्षश्चिनोति। वृक्षश्छादयति। प्लक्षश्छादयति। तवर्गस्य शकारेण अग्निचिच्छेते। सोमसुच्छेते। तस्य एव चवर्गेण अग्निचिच्चिनोति। सोमसुच्चिनोति। अग्निचिच्छादयति। सोमसुच्छादयति। अग्निचिज्जयति। सोमसुज्जयति। अग्निचिज्झकारः। असोमसुज्झकारः। अग्निचिञ्ञकारः। सोमसुञ्ञकारः। मस्जेः मज्जति। भ्रस्जेः भृज्जति। व्रश्चेः वृश्चति। यजेः यज्ञः। याचेः याच्ञा। <b>शात्</b> <a href="8.4.44.html">8.4.44</a> इति प्रतिषेधो ज्ञापकः सङ्ख्यातानुदेशाभावस्य। स्तोः श्चौ इति सप्तमीनिर्देशो न कृतः, पूर्वेण परेण च श्चुना सन्निपाते श्चुत्वं यथा स्यातिति।</p>
<h2>Siddhanta Kaumudi</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>॥ अथ हल्सन्धिप्रकरणम् ॥</p>
<p>सकारतवर्गयोः शकारचवर्गाभ्यां योगे शकारचवर्गौ स्तः । हरिश्शेते । रामश्चिनोति । सच्चित् । शार्ङ्गिञ्जय ॥</p>
<h2>Laghu Siddhanta Kaumudi</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>सकारतवर्गयोः शकारचवर्गाभ्यां योगे शकारचवर्गौ स्तः । रामश्शेते । रामश्चिनोति । सच्चित् । शार्ङ्गिञ्जय ॥</p>
<h2>Balamanorama</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p><b>स्तोः श्चुना श्चुः</b> - स्तोः श्चुना श्चुः । स् च तुश्चेति समाहारद्वन्द्वः । पुंस्त्वमार्षम् । इतरेतरयोगद्वन्द्वो वा, तथा सत्येकवचनमार्षम् । एवं 'श्चुना श्चु' रित्यत्रापि ।श्चुने॑ति सहार्थे तृतीया, 'योगे' इत्यध्याहार्यं । ततश्च सहशब्दयोगाऽभावेऽपि तदर्थस्य गम्यत्वात्तृतीया युज्यते, अस्मादेव निर्देशात् । तदाह-सकारतवर्गयोरिति । अत्र स्थान्यादेशानां यथासङ्ख्यं भवति । ततस्च सकारस्य शकारस्तवर्गस्य चवर्गः । तत्रापि त-थ-द-ध-ने त्यादिक्रमस्याप्यनादिलोकसिद्धत्वात् ।श्चुनायोगे॑इत्यत्र न यथासंख्यमित्युत्तरसूत्रेवक्ष्यते, ततश्च सकारस्य तवर्गस्य शकारेण चवर्गेण च यथासंभवं योगे श्चुत्वं भवति । रामश्शेते इति । रामस्-शेते इति स्थिते शकारेण योगात्सकारस्य शकारः ।श्चुना योग इत्यत्र न यथासङ्ख्य॑मित्यस्य प्रयोजनं दर्शयितुं सकारस्य चकारयोगेऽप्युदाहरति — रामश्चिनोतीति । रामस्-चिनोतीति स्थिते चवर्गयोगात्सकारस्य शकारः । 'श्चुना योग' इत्यत्रापि यथासङ्ख्याश्रयणे तु इह सकारस्य शकारयोगा.ञभावाच्छकारो नस्यादिति भावः । सच्चिदिति । सत्-चिदिति स्थिते श्चुत्वस्यासिद्धत्वाज्जश्त्वेन तकारस्य दत्वे, तस्य श्चुत्वेन जकारे,खरि चे॑ति चर्त्वेन तस्य चकारे च रूपम् । शाङ्गञ्जयेति । शाङ्गन्-जयेति स्थिते, चवर्गयोगान्नकारस्य श्चुत्वेन ञकारादेशः । </p>
<h2>Padamanjari</h2>
<hr />
<p>index: 8.4.40
sutra: स्तोः श्चुना श्चुः</p>
<hr />
<p>अत्र सन्निपात इत्यध्याहार्यम् । वृक्षश्शेते इति ।'वा शरि'  इति पक्षे विसर्जनीयस्य सकारः । मज्जतीति ।'झलां जश् झशि'  इति सकारस्य दकारे कृते तस्य चुत्वम् - जकारः । असिद्धत्वं तु जश्त्वस्य न भवति;'न मु ने'  इत्यत्र नेति योगविभागात् । तथा च भृज्जतीनां ङ्तीइति निर्देश उपपद्यते । इह सकारतवर्गौ कार्यिणौ द्वौ, निमिते अपि द्वे एव - शकारचवर्गौ, ततश्च साम्यात्संख्यातानुदेशः प्राप्नोति ? इत्याशङ्क्याह - शादिति प्रतिषेध इति । श्चुनेति तृतीयानिर्देशः पूर्वभूतेनापि योगे यथा स्यात् - यज्ञः, याच्ञेति । सप्तमीनिर्देशे तु'तस्मिन्निति निर्दिष्टे पूर्वस्य'  इति परभूतेनैव योगे स्यात् ॥</p></div>