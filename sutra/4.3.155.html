<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="4.3.154.html"><button class="muted-button">Prev 4.3.154</button></a>
        <a href="4.3.156.html"><button class="muted-button">Next 4.3.156</button></a>
        </nav><h2>Kashika</h2>
<hr />
<p>index: 4.3.155
sutra: ञितश्च तत्प्रत्ययात्</p>
<hr />
<p>अञित्येव। तदिति विकारावयवयोरर्थयोः प्रत्यवमर्शः। ञिद् यो विकारावयवप्रत्ययस् तदन्तात् प्रातिपदिकातञ् प्रत्ययो भवति विकारवयवयोः एव। मयटोऽपवादः। <b>ओरञ्</b> <a href="4.2.71.html">4.2.71</a>, <b>शम्याष्ट्लञ्</b> <a href="4.3.142.html">4.3.142</a>, <b>प्राणिरजतादिभ्योऽञ्</b> <a href="4.3.154.html">4.3.154</a>, <b>उष्ट्राद्वुञ्</b> <a href="4.3.157.html">4.3.157</a>, <b>एण्या ढञ्</b> <a href="4.3.159.html">4.3.159</a>, <b>कंसीयपरशव्ययोर्यञञौ लुक् च</b> <a href="4.3.168.html">4.3.168</a> इत्येते प्रत्ययाः गृह्यन्ते। दैवदारवस्य विकारोऽवयवो वा दैवदारवम्। दाधित्थस्य दाधित्थम्। पालाशस्य पालाशम्। शामीलस्य शामीलम्। कापोतस्य कापोतम्। औष्ट्रकस्य औष्ट्रकम्। ऐणेयस्य ऐणेयम्। कांस्यस्य कांस्यम्। पारशवस्य पारशवम्। ञितः इति किम्? बैल्वमयम्। तत्प्रत्ययातिति किम्? बैदमयम्।</p>
<h2>Siddhanta Kaumudi</h2>
<hr />
<p>index: 4.3.155
sutra: ञितश्च तत्प्रत्ययात्</p>
<hr />
<p>ञिद्योविकारावयवप्रत्ययस्तदन्तादञ् स्यात्तयोरेवार्थयोः । मयटोऽपवादः । शामीलस्य शामीलम् । दाधित्थस्य दाधित्थम् । कापित्थम् । ञितः किम् । बैल्वमयम् ॥</p>
<h2>Balamanorama</h2>
<hr />
<p>index: 4.3.155
sutra: ञितश्च तत्प्रत्ययात्</p>
<hr />
<p><b>ञितश्च तत्प्रत्ययात्</b> - ञितश्च तत्प्रत्ययात् । तयोः= विकारावयवयोः प्रत्ययः-तत्प्रत्ययः । तदाह — ञिद्य इति । तयोरेवेति । विकारावयवयोरेवेत्यर्थः । शामीलस्येति । शम्या विकारोऽवयवो वा शामीलम् ।शम्याः ष्यञ् । शामीलस्य विकारोऽवयवो वेत्यर्थे अञि शामीलमिति भवतीत्यर्थः ।नित्यं वृद्धे॑ति मयटोऽपवादः । दाधित्थमिति । दधित्थस्य विकारोऽवयवो वा दाधित्थम् । अनुदात्तादित्वादञ् । दाधित्थस्य विकारो दाधित्थम् । मयडपवादोऽञ् । बैल्वमयमिति ।बिस्वादिभ्यो॑णिति बिल्वशब्दादणि बैल्वः । तस्य विकार इत्यर्थे मयडेव, न त्वञ् । अणो ञित्त्वाऽभावादिति भावः । भाष्ये तुविकारावयवप्रत्ययान्तात्पुनस्तत्प्रत्यया अनभिधानान्ने॑त्याश्रित्या सूत्रमिदं प्रत्याख्यातम् । </p>
<h2>Padamanjari</h2>
<hr />
<p>index: 4.3.155
sutra: ञितश्च तत्प्रत्ययात्</p>
<hr />
<p>तयोर्वाचकत्वेन यः सम्बन्धी प्रत्यः स तत्प्रत्ययः षष्ठीसमासः । विकारावयवयोरेवेति । यदि तु ञित्प्रत्ययान्तः प्राण्योषधिवृक्षवाची सम्भवति ततोऽवयवेऽपि भवति; द्वयोः प्रकृतत्वात् । लक्ष्यमनपेक्ष्यैवमुक्तम् । ननु च पूर्वे पञ्चालाः, पटो दग्ध इत्यवयवे समुदायशब्दो दृष्टः, विकारे च प्रकृतिशब्दः - शालीन्भुङ्क्ते मुद्गैरिति शालिविकारान्मुद्गविकारैरित्यर्थः; ततश्च देवदार्वाद्यवयवविकारवृतेर्देअवदार्वादिशब्दातद्विकारावयवयोस्तेन तेनाञादयो भविष्यन्ति, नार्थोऽनेनेत्याशङ्क्याह - मयटोऽपवाद इति । सत्यमस्ति यथाकथञ्चिदिष्टसिद्धः, तथापि वृद्धलक्षणो मयण्मा भूदित्येवमर्थमेवाञ्विधेयः । अन्यथा येनैव हेतुनैतद्वाक्यं भवति - दैवदारवस्य विकारः, शामलस्य विकारः, तेनैव मयडपि स्यात्, विकार्यातेनैव हेतुना मयडपि प्राप्नोति ? अनभिदानान्न भविष्यति, तदेव तर्ह्यनभिधानं विधानेन प्रतिपाद्यते । यद्येवम्,'तस्य विकारः' , ठुष्ट्राद् वुञ्ऽ, औष्ट्रकं चर्म, तस्य विकार औष्ट्रिकोपानदिति,'टिड्ढाणञ्'  इति ङीप्प्राप्नोति, न चेष्यते, एवं हि सौनागाः पठन्ति -'वुञश्चाञ ईतः प्रसङ्गः'  इति । तस्मादवयवे समुदायशब्दो विकारे च प्रकृतिशब्द इति तेन तेन लक्षणेनाञादयो भविष्यन्ति । अनभिधानातु विकारावयवप्रत्ययान्तान्न मयड् भविष्यतीत्येतदेव साम्प्रतम् । बैल्वमयमिति ।'ञितो यत्नेन मयट्ंअ सूत्रकारो निवर्तयन् अन्यतो वष्टि मयटम्'  इति वृत्तिकृतो मतम् । भाष्यवातिककारौ पुनराहतुः -'तच्चानभिदानमाश्रयितव्यम्, अभिधाने ह्यन्यतो' पि मयटः प्रसङ्गः - बैल्वस्य विकारःऽ इति ॥</p></div>