<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.62.html"><button class="muted-button">Prev 5.4.62</button></a>
        <a href="5.4.64.html"><button class="muted-button">Next 5.4.64</button></a>
        </nav><h2>Sandhi Samaasa Split</h2>
<hr />
<p>index: 5.4.63
sutra: सुखप्रियादानुलोम्ये</p>
<hr />
<p>सुख-प्रियात् कृञः आनुलोम्ये डाच्</p>
<h2>Neelesh Sanskrit Brief</h2>
<hr />
<p>index: 5.4.63
sutra: सुखप्रियादानुलोम्ये</p>
<hr />
<p>'कृ' धातोः योगे विद्यमानात् 'सुख' तथा 'प्रिय' शब्दात् आनुलोम्ये गम्यमाने डाच्-प्रत्ययः स्वार्थे विधीयते । </p>
<h2>Neelesh Sanskrit Detailed</h2>
<hr />
<p>index: 5.4.63
sutra: सुखप्रियादानुलोम्ये</p>
<hr />
<p>'आनुलोम्य' इत्युक्ते अनुकूल-वर्तनम् । 'कृ' धातोः योगे प्रयुक्ताभ्याम् 'सुख' तथा 'प्रिय' एताभ्यां शब्दाभ्यामानुलोम्ये गम्यमाने (= अनुकुलम् वर्तनम् इति सन्दर्भे) 'डाच्' प्रत्ययः स्वार्थे विधीयते । यथा -</p>
<ol>
<li>
<p>गुरुम् प्रति सुखपूर्वकं (= अनुकूलम् इत्याशयः)  वर्तनं करोति = सुखा करोति । </p>
</li>
<li>
<p>पितॄन् प्रति प्रियपूर्वकं (= अनुकूलम् इत्याशयः) वर्तनं करोति = प्रिया करोति ।</p>
</li>
</ol>
<p>प्रक्रिया एतादृशी -</p>
<p>सुख / प्रिय + डाच् </p>
<p>→ सुख् / प्रिय् + आ [<b>टेः</b> <a href="6.4.143.html">6.4.143</a> इति टिलोपः]</p>
<p>→ सुखा / प्रिया</p>
<p>अन्येषु सन्दर्भेषु अयम् प्रत्ययः न कर्त्तव्यः । यथा - 'सुखम् प्राप्नोति / सुखेन खादति / प्रियम् पश्यति' - इत्यत्र प्रत्ययः न भवति ।</p>
<p>विशेषः -</p>
<ol>
<li>डाच्-प्रत्ययान्तशब्दानाम् <b>ऊर्यादिच्विडाचश्च</b> <a href="1.4.61.html">1.4.61</a> इत्यनेन  'निपात' तथा 'गति'द्वे अपि संज्ञे भवतः । अस्य प्रयोजनानि एतानि -</li>
</ol>
<p>अ)  निपातसंज्ञायाः कारणात् <b>स्वरादिनिपातमव्ययम्</b>  <a href="1.1.37.html">1.1.37</a> इत्यनेन एतेषाम्  अव्ययसंज्ञा अपि भवति । इत्युक्ते, सर्वे डाच्-प्रत्ययान्तशब्दाः 'अव्यय'संज्ञकाः अपि सन्ति ।</p>
<p>आ) डाच्-प्रत्ययान्तशब्दाः यदा कृदन्तशब्दानां योगे प्रयुज्यन्ते, तदा 'गतिसंज्ञा'कारणात् <b>कुगतिप्रादयः</b> <a href="2.2.18.html">2.2.18</a> इत्यनेन तेषाम् कृदन्तशब्देन सह   नित्यं तत्पुरुषसमासः भवति । यथा - 'सुखाकृत्य' / 'सुखाकृतः'  आदयः शब्दाः समस्तपदेन जायन्ते । अतः एतेषामुच्चारणसमये द्वयोर्मध्ये विरामः न ग्रहीतव्यः । तिङन्तैः सह योगे तु एतादृशम् समस्तपदम् न भवति, अतः तत्र 'सुखा करोति' एतादृशम् शब्दद्वयमेव लेखनीयम् ।</p>
<p>इ) गतिसंज्ञकाः शब्दाः <b>ते प्राग्धातोः</b>  <a href="1.4.80.html">1.4.80</a> इत्यनेन धातोः पूर्वम् एव प्रयोक्तव्याः । अतः  'सुखा करोति' इत्येव वक्तव्यम्, न हि 'करोति सुखा' इति ।</p>
<ol>
<li>इदम् सूत्रम् <b>समर्थानाम् प्रथमात् वा</b> <a href="4.1.82.html">4.1.82</a> अस्मिन् सूत्रे निर्दिष्टायाम् महाविभाषायाम् पाठितमस्ति, अतः अनेन सूत्रेण उक्तः 'डाच्' प्रत्ययः विकल्पेनैव विधीयते । इत्युक्ते, पक्षे वाक्यस्य अपि प्रयोगः भवति । यथा - 'सुखम् वर्तनम् करोति'  इति ।      </li>
</ol>
<h2>Kashika</h2>
<hr />
<p>index: 5.4.63
sutra: सुखप्रियादानुलोम्ये</p>
<hr />
<p>सुखप्रियशब्दाभ्यामानुलोम्ये वर्तमानाभ्यां कृञो योगे डाच् प्रत्ययो भवति। आनुलोम्यमनुकूलता, आराध्यचित्तानुवर्त्तनम्। सुखाकरोति। प्रियाकरोति। स्वाम्यादेः चित्तमाराधयति इत्यर्थः। सुखं प्रियं वा कुर्वन्नप्यानुलोम्येऽवस्थित एवमुच्यते। आनुलोम्ये इति किम्? सुखं करोति, प्रियं करोति औषधपानम्।</p>
<h2>Siddhanta Kaumudi</h2>
<hr />
<p>index: 5.4.63
sutra: सुखप्रियादानुलोम्ये</p>
<hr />
<p>सुखाकरोति । प्रियाकरोति गुरुम् । अनुकूलाचरणेनानन्दयतीत्यर्थः ॥</p>
<h2>Balamanorama</h2>
<hr />
<p>index: 5.4.63
sutra: सुखप्रियादानुलोम्ये</p>
<hr />
<p><b>सुखप्रियादानुलोम्ये</b> - सुखप्रियादानुलोम्ये । सुखशब्दात्प्रियशब्दाच्च आनुलोम्ये गम्ये डाच् स्यादित्यर्थः । आराध्यगुर्वादिचित्तानुवर्तमानुलोम्यम् । सुखाकरोति प्रियाकरोति गुरुमिति । चित्तानुवर्तनेन गुरु॑ सुखसंपन्नं प्रयसंपन्नं च करोतीत्यर्थः । तदाह — अनुकूलेति । </p></div>