<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.12.html"><button class="muted-button">Prev 1.1.12</button></a>
        <a href="1.1.14.html"><button class="muted-button">Next 1.1.14</button></a>
        </nav><h2>Sandhi Samaasa Split</h2>
<hr />
<p>index: 1.1.13
sutra: शे</p>
<hr />
<p>शे प्रगृह्यम्</p>
<h2>Neelesh Sanskrit Brief</h2>
<hr />
<p>index: 1.1.13
sutra: शे</p>
<hr />
<p>'शे' इत्यस्य प्रगृह्यसंज्ञा भवति । </p>
<h2>Neelesh English Brief</h2>
<hr />
<p>index: 1.1.13
sutra: शे</p>
<hr />
<p>'शे' is called प्रगृह्य.</p>
<h2>Neelesh Sanskrit Detailed</h2>
<hr />
<p>index: 1.1.13
sutra: शे</p>
<hr />
<p>'प्रगृह्यम्' इति  व्याकरणशास्त्रस्य अन्यतमा संज्ञा । अष्टाध्याय्याम् <b>ईदूदेद्द्विवचनं प्रगृह्यम्</b> <a href="1.1.11.html">1.1.11</a> इत्यतः <b>ईदूतौ च सप्तम्यर्थे</b> <a href="1.1.19.html">1.1.19</a> एतैः नवभिः सूत्रैः मिलित्वा प्रगृह्यसंज्ञा विधीयते । अस्य सूत्रसमूहस्य इदम् तृतीयम् सूत्रम् । 'शे' इत्यस्य अनेन सूत्रेण प्रगृह्यसंज्ञा भवति  । </p>
<p>किम् नाम 'शे' ? सुप्-प्रत्ययानाम् विषये <b>सुपां सुलुक्पूर्वसवर्णाऽऽच्छेयाडाड्यायाजालः</b> <a href="7.1.39.html">7.1.39</a> अनेन सूत्रेण केवलं वेदेषु 'शे' इति कश्चन आदेशः कुत्रचित् कृतः दृश्यते । अनेन आदेशेन निर्मितानां शब्दानाम् प्रगृह्यसंज्ञा अत्र पाठिता अस्ति । यथा, अस्मद्-शब्दस्य चतुर्थीबहुवचनस्य 'भ्यस्' प्रत्ययस्य वैदिकरूपसिद्ध्यर्थम् 'शे' इति आदेशे कृते 'अस्मे' इति रूपं सिद्ध्यति, अस्य प्रगृह्यसंज्ञा विधीयते ।</p>
<p><pr></p>
<p>अस्मद्  + भ्यस् (चतुर्थीबहुवचनस्य प्रत्ययः)</p>
<p>→ अस्मद् + शे [<b>सुपां सुलुक्...</b> <a href="7.1.39.html">7.1.39</a> इति भ्यस्-इत्यस्य शे-आदेशः] </p>
<p>→ अस्मद् + ए [ शकारस्य <b>लशक्वतद्धिते</b> <a href="1.3.8.html">1.3.8</a> इत्यनेन इत्संज्ञा, <b>तस्य लोपः</b> <a href="1.3.9.html">1.3.9</a> इत्यनेन तस्य लोपः ।] </p>
<p>→ अस्म + ए [<b>शेषे लोपः</b> <a href="7.2.90.html">7.2.90</a> इति अस्मद्-शब्दस्य 'द्' इत्यस्य लोपः] </p>
<p>→ अस्मे [<b>अतो गुणे</b> <a href="6.1.97.html">6.1.97</a> इति पररूप-एकादेशः एकारः]  </p>
<p></pr></p>
<p>अयं 'अस्मे' शब्दः प्रगृह्यः अस्ति । प्रगृह्यत्वात् <b>प्लुतप्रगृह्या अचि नित्यम्</b> <a href="6.1.125.html">6.1.125</a> इत्यनेन एतेषाम् अच्सन्धौ प्रकृतिभावः विधीयते । यथा - 'अस्मे इन्द्राबृहस्पती' (ऋग्वेदे 4.49.4)  इत्यत्र सन्धिः न भवति  । एवमेव 'युष्मे', 'त्वे', 'मे' एतादृशाः शे-प्रत्ययान्तवैदिकशब्दाः सर्वे प्रगृह्यसंज्ञकाः सन्ति ।</p>
<h2>Kashika</h2>
<hr />
<p>index: 1.1.13
sutra: शे</p>
<hr />
<p>शे इत्येतत् प्रगृह्यसंज्ञं भवति । किमिदं शे इति ? सुपामादेशश्छन्दसि । न युष्मे वाजबन्धवः (ऋग्वेदः 8.68.19), अस्मे इन्द्राबृहस्पती (ऋग्वेदः 4.49.4), युष्मे इति, अस्मे इति, त्वे रायः, मे रायः,  त्वे इति,  मे इति । छान्दसमेतदेवैकमुदाहरणम् - अस्मे इन्द्राबृहस्पती इति । तत्र तथा पाठात् । इतरत् तु लौकिकमनुकरणम् - युष्मे इति, अस्मे इति, त्वे इति, मे इति ॥</p>
<h2>Siddhanta Kaumudi</h2>
<hr />
<p>index: 1.1.13
sutra: शे</p>
<hr />
<p>अयं प्रगृह्यः स्यात् । अस्मे इन्द्राबृहस्पती ॥ </p>
<h2>Padamanjari</h2>
<hr />
<p>index: 1.1.13
sutra: शे</p>
<hr />
<p>'शे' इति श्रुतेरविशेषात् 'काशे','कुशे' इत्यत्रापि प्रसङ्ग इति मत्वा पृच्छति - किमिदमिति । सुपामादेश इति । काशे तैत्यत्र तु लाक्षणिकत्वादग्रहणमिति भावः । युष्म इति । षष्ठीबहुवचनस्य 'सुपां सुलुक्' इत्यादिना शे आदेशः,'शेषे लोपः' । अस्मे इति । चतुर्थीबहुवचनस्य शे । त्वे मे इति । सप्तम्येकवचनस्य त्वमावेकवचने । असमे इन्द्राबृहस्पती इति । छान्दसमुदाहरणमित्युक्त्वा, इतरतु लोकिकमनुकरणमित्युक्तेन युष्मे वाजबन्धवः, त्वे रायः, मे राय इत्येषामप्यनुकरणत्वमुक्तं स्याद् । अतो यदत्रेतरदिति विवक्षितं तत्स्वरूपेण पठति । युष्मे इतीत्यादि । लौकिकमनुकरणमित्यनेन च सूत्रस्यावश्यारभ्यात्वं दर्शंयति । 'अस्मे इन्द्राबृहस्पती' इत्यादि छान्दसत्वादपि सिद्ध्येत् । इदं तु पदकारैरिति परं प्रयुज्यमानं लौकिकम्, अतो न छान्दसत्वात्सिद्धिरिति ॥</p></div>