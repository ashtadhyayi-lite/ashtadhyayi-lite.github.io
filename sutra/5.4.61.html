<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.4.60.html">
            <button class="muted-button">Prev 5.4.60</button>
        </a>
        <a href="5.4.62.html">
            <button class="muted-button">Next 5.4.62</button>
        </a>
        </nav><h2>Kashika</h2>
<hr />
<p>index: 5.4.61
sutra: सपत्त्रनिष्पत्रादतिव्यथने</p>
<hr />
<p>कृञः इत्येव। सपत्रनिष्पत्रशब्दाभ्यामतिव्यथने डाच् प्रत्ययो भवति कृञो योगे सति। अतिव्यथनमतिपीडनम्। सपत्राकरोति मृगं व्याधः। सपत्रं शरमस्य शरीरे प्रवेशयति इत्यर्थः। निष्पत्राक्रोति। शरीराच्छरमपरपार्श्वे निष्क्रामयति इत्यर्थः। अतिव्यथने इति किम्? सप्त्रं वृक्षं करोति जलसेचकः। निष्पत्रं वृक्षतलं करोति भूमिशोधकः।</p>
<h2>Siddhanta Kaumudi</h2>
<hr />
<p>index: 5.4.61
sutra: सपत्त्रनिष्पत्रादतिव्यथने</p>
<hr />
<p>सपत्र्त्राकरोति मृगम् । सपुङ्खशरप्रवेशनेन सपत्रं करोतीत्यर्थः । निष्पत्र्त्राकरोति । अतिव्यथने किम् । सपत्रं निष्पत्रं वा करेति भूतलम् ॥ </p>
<h2>Balamanorama</h2>
<hr />
<p>index: 5.4.61
sutra: सपत्त्रनिष्पत्रादतिव्यथने</p>
<hr />
<p><em>सपत्त्रनिष्पत्रादतिव्यथने</em> - सपत्र । सपत्रशब्दान्निष्पत्रशब्दाच्च अतिव्यधने डाजित्यर्थः ।व्यध ताडने॑चतुर्थान्तः । अतिक्रम्य वेधः । अतिव्यधनम् । लक्ष्ये शराः पतन्त्यनेनेति पत्रं=शराणां पुङ्खगतो बर्हः । भूतलमिति ।पुङ्खपर्यन्तं पुङ्खवर्जं वा शरप्रवेशनेन सपत्र॑निष्पत्र॑वा भूतलं करोतीत्यर्थः । </p>
<h2>Padamanjari</h2>
<hr />
<p>index: 5.4.61
sutra: सपत्त्रनिष्पत्रादतिव्यथने</p>
<hr />
<p>पतत्यनेनेति पत्रमुशराणां पुङ्खगतो बर्हः। सपत्रं शरमिति। सह पत्त्रेण वर्तत इति। सपत्त्रः, आपुङ्खान्मृगशरीरे शरं प्रवेशयतीत्यर्थः। निष्पत्राकरोतीति। निर्गतं पत्रमस्मान्निष्पत्रं मृगं करोतीति। यथास्य शरीरे पुङ्खप्रदेशोऽपि न लगति, तथा शरं शरीरान्निष्क्रामयतीत्यर्थः। सपत्रं वृक्षमिति। पत्राणिउपर्णानि। जलसेचनत इति।'कर्तृकरणे कृता बहुलम्'  इति तृतीयासमासः। भूमिशोधक इति।'नित्यं क्रीडाजीविकयोः'  इति जीविकायां षष्ठीसमासः ॥</p></div>