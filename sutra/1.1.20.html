<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.19.html"><button class="muted-button">Prev 1.1.19</button></a>
        <a href="1.1.21.html"><button class="muted-button">Next 1.1.21</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>अदाप् दा-धा घु </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>'दाप्' तथा 'दैप्' एतौ धातू वर्जयित्वा अन्ये दारूपाः धारूपाः च धातवः घुसंज्ञकाः भवन्ति ।</p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>Except for the verbs दाप् and दैप्, all other verbs that are referred to as 'दारूपाः' or 'धारूपाः' are known as 'घु'. </p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>व्याकरणशास्त्रस्य संज्ञासु अन्यतमा संज्ञा 'घु' इति अनेन सूत्रेण दीयते । 'दाप्' तथा 'दैप्' एतौ धातू वर्जयित्वा येषाम् धातूनाम् कुत्रचित् 'दा' उत 'धा' इति रूपं श्रूयते, तेषाम् सर्वेषाम् 'घु' इति संज्ञा भवति ।</p>
<p><title>दारूपाः धातवः</title></p>
<p>येषाम् धातूनाम् प्रक्रियायां कुत्रचित् 'दा' इति परिवर्तनं भवति, ते सर्वे 'दारूपाः' धातवः । धातुपाठे आहत्य षट् धातवः दारूपाः सन्ति -</p>
<p>1) दाप् (लवने, अदादिः) - &lt;{2.0054}&gt;</p>
<p>2) दैप् (शोधने, भ्वादिः) - &lt;{1.1073}&gt;</p>
<p>3) डुदाञ् (दाने, जुहोत्यादिः) - &lt;{3.0010}&gt;</p>
<p>4) दाण् (दाने, भ्वादिः) - &lt;{1.1079}&gt;</p>
<p>5) दो (अवखण्डने, दिवादिः) - &lt;{4.0043}&gt;</p>
<p>6) देङ् (रक्षणे, भ्वादिः) - &lt;{1.1117}&gt;</p>
<p>एतेषु 'दाप्' तथा 'दैप्' एतौ वर्जयित्वा अन्येषाम् चतुर्णाम् 'घु'संज्ञा भवति ।</p>
<p><title>धारूपाः धातवः</title></p>
<p>येषाम् धातूनाम् प्रक्रियायां कुत्रचित् 'धा' इति परिवर्तनं भवति, ते सर्वे 'धारूपाः' धातवः । धातुपाठे आहत्य द्वौ धातू धारूपौ स्तः - </p>
<p>1) डुधाञ् (धारणपोषणयोः, जुहोत्यादिः) - &lt;{3.0011}&gt;</p>
<p>2) धेट् (पाने, भ्वादिः) - &lt;{1.1050}&gt;</p>
<p>एतयोः द्वयोः अपि 'घु' इति संज्ञा भवति ।</p>
<p><title>प्रयोजनम्</title></p>
<p>घुसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । यथा, घुसंज्ञकस्य दा-धातोः तकारादि-कित्-प्रत्यये परे 'दद्' इति आदेशः भवति -</p>
<p><pr></p>
<p>डुदाञ् (दाने, जुहोत्यादिः) </p>
<p>दा + क्त [<b>निष्ठा</b> <a href="3.2.102.html">3.2.102</a> इति क्तप्रत्ययः]</p>
<p>--&gt; दा + त [<b>लशक्वतद्धिते</b> <a href="1.3.8.html">1.3.8</a>, <b>तस्य लोपः</b> <a href="1.3.9.html">1.3.9</a></p>
<p>--&gt; दद् + त [<b>दो दद्घोः</b> इति घुसंज्ञकस्य 'दा' इत्यस्य दद्-आदेशः</p>
<p>--&gt; दत् + त [<b>खरि च</b> <a href="8.4.55.html">8.4.55</a> इति चर्त्वम्]</p>
<p>--&gt; दत्त </p>
<p></pr></p>
<p><title>प्रयोगः</title></p>
<p>अष्टाध्याय्यां 'घु'संज्ञायाः साक्षात् निर्देशः अष्टसु सूत्रेषु कृतः अस्ति । </p>
<ol>
<li>
<p><b>स्थाघ्वोरिच्च</b> <a href="1.2.17.html">1.2.17</a></p>
</li>
<li>
<p><b>गातिस्थाघुपाभूभ्यः सिचः परस्मैपदेषु</b> <a href="2.4.77.html">2.4.77</a></p>
</li>
<li>
<p><b>उपसर्गे घोः किः</b> <a href="3.3.92.html">3.3.92</a></p>
</li>
<li>
<p><b>घुमास्थागापाजहातिसां हलि</b> <a href="6.4.66.html">6.4.66</a></p>
</li>
<li>
<p><b>घ्वसोरेद्धावभ्यासलोपश्च</b> <a href="6.4.119.html">6.4.119</a></p>
</li>
<li>
<p><b>घोर्लोपो लेटि वा</b> <a href="7.3.70.html">7.3.70</a></p>
</li>
<li>
<p><b>दो दद्घोः</b> <a href="7.4.46.html">7.4.46</a></p>
</li>
<li>
<p><b>नेर्गदनदपतपदघुमास्यतिहन्तियातिवातिद्रातिप्सातिवपतिवहतिशाम्यतिचिनोतिदेग्धिषु च</b> <a href="8.4.17.html">8.4.17</a></p>
</li>
</ol>
<p>अनुवृत्तिरूपेण तु अन्येषु सूत्रेषु अपि अस्याः प्रयोगः भवितुम् अर्हति ।</p>
<p><title>सूत्रे 'अदाप्' इति ग्रहणस्य प्रयोजनम्</title></p>
<p>'अदाप्' इति स्पष्टनिर्देशात् दाप् (लवने, &lt;{2.0054}&gt;) तथा दैप् (शोधने, &lt;{1.1073}&gt;) एतयोः दारूपयोः धात्वोः अनेन सूत्रेण घुसंज्ञा न भवति । तथा क्रियते चेत्  उपरिनिर्दिष्टानि सूत्राणि एतेषां विषये अपि कार्यं कृत्वा अनिष्टरूपाणां सिद्धिं कुर्युः । यथा, क्त-प्रत्यये परे <b>दो दद्घोः</b> <a href="7.4.46.html">7.4.46</a> इत्यनेन अङ्गस्य 'दद्' इति सर्वादेशे कृते 'दत्त' इति अनिष्टं रूपं सिद्ध्येत् (इष्टरूपम् तु उभयोः विषये 'दातम्' इत्येव अस्ति) । एवमेव लुङ्लकारस्य रूपसिद्धौ  <b>गातिस्थाघुपाभूभ्यः सिचः परस्मैपदेषु</b> <a href="2.4.77.html">2.4.77</a> इत्यनेन सिच्-प्रत्ययस्य लोपे कृते 'अदात्' इति अनिष्टं रूपं जायेत (इष्टरूपम् तु उभयोः विषये 'अदासीत्' इति अस्ति) । अतः अत्र एतयोः घुसंज्ञा अत्र 'अदाप्' इति निर्देशं कृत्वा निषिध्यते । </p>
<h2 id="kashika">Kashika</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>दारूपाश्चत्वारो धातवः, धारूपौ च द्वौ दाब्दैपौ वर्जयित्वा घुसंज्ञका भवन्ति । डुदाञ् - प्रणिददाति, दाण् - प्रणिदाता, दो - प्रणिद्यति , देङ् - प्रणिदयते,  डुधाञ् -</p>
<p>प्रणिदधाति । धेट् - प्रणिधयति वत्सो मातरम् । अदाबिति किम् ? दाप् लवने (अदादिगणः) - दातं बर्हिः । दैप् शोधने (भ्वादिगणः) - अवदातं मुखम् । घुप्रदेशाः <b>घुमास्थागापाजहातिसां हलि</b> <a href="6.4.66.html">6.4.66</a> इत्येवमादयः ॥</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>दारूपा धारूपाश्च धातवो घुसंज्ञाः स्युर्दाप्दैपौ विना ॥</p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>दारूपा धारूपाश्च धातवो घुसंज्ञाः स्युर्दाप्दैपौ विना। घ्वसोरित्येत्त्वम्। देहि। दत्तम्। अददात्, अदत्त। दद्यात्, ददीत। देयात्, दासीष्ट। अदात्। अदाताम्। अदुः॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p><b>दाधा घ्वदाप्</b> - आशीर्लिङि घुसंज्ञाकार्यं वक्ष्यन्घुसंज्ञां दर्शयति —  दाधाघ्वदाप् ।दे॑त्यनेन स्वाभाविकाऽऽकारान्तयोः 'डु दाञ् दाने' 'दाण् दाने' इत्यनयोः, कृतात्वयोः 'दो अवखण्डने' 'देङ् रक्षणे' इत्यनयोर्लाक्षणिकयोश्च, 'धे' त्यनेन स्वाभाविकाकारान्तस्यडु धाञ् धारणपोषणयो॑रित्यस्य, लाक्षणिकस्य 'धेट् पाने' इत्यस्य च ग्रहणम् ।गामादाग्रहणेष्वविशेषः॑ इति परिभाषाबलात्तत्र दाग्रहणेन धारूपस्यापि ग्रहणाच्च । अत एवदो दद्धो॑रित्त्र धेण्निवृत्त्यर्थं दाग्रहणमर्थवत्, दधातेर्हिभावविधानादेव निवृत्तिसिद्धेः । तदाह — दारूपा धारूपाश्चेति ।</p>
<h2 id="padamanjari">Padamanjari</h2><a href="#">Up</a>
<hr />
<p>index: 1.1.20
sutra: दाधा घ्वदाप्</p>
<hr />
<p>किमिदं प्रयोगस्थानामनुकरणम्-प्रयोगे ये दाधारूपाः श्रूयन्ते, ते घुसंज्ञा भवन्तीति ? आहोस्वित् उपदेशे धातुपाठेऽपस्थितानां यावतामनुकरणं दाधारूपं संभवति तेषामिति ? किं चातः ? यदि प्रयोगस्थानामनुकरणम्, शिति न प्राप्नोति, दो-प्रणिद्यति, देङ्-प्रणिदयते, दाण्-प्रणियच्छति, धेट्-प्रणिधयति; किं कारणम् ? अदाधारूपत्वात् । प्रणिदाता प्रकणिधाता इत्यादावेव तु स्यात् । किमुच्यते शिति न प्राप्नोतीति, यावता दोदेङ्धेटामशित्यप्यात्वे कृतेऽपि लाक्षणिकत्वान्न प्राप्नोति ? नैष दोषः; 'गामादाग्रहणेष्वविशेषः' इति दोदेङे तावद्गृह्यएते । अस्याश्च परिभाषाया दैपः पित्वं लिङ्गम्; अन्यथा हि लाक्षणिक्त्वादेवास्य ग्रहणं न भविष्यति । 'दो दद् घोः' इत्यत्र च 'दः' इत्येतद्धेण्निवृत्यर्थं सतस्य घुसंज्ञां ज्ञापयति, दधातेस्तु 'दधातेर्हिः' इति ह्यादेशाविधानादेव दद्भावाप्रसङ्गः । यदि 'गामादाग्रहणेष्वविशेषः' तर्हि अर्थवत्परिभाषापि निवर्तेत, तत्र को दोषः ? प्रनिदारयति-अत्रापि प्राप्नोति । अस्तु, णत्वं कस्मान्न भवति ? 'उपसर्गात्' इत्यनुवर्तते, सम्बन्धिशब्दश्चायमुपसर्ग इति, तस्मादेवं विज्ञास्यामः-गदादीनां य उपसर्गस्तत्रस्थान्निमितादुतरस्य तानेव गदादीन्प्रत्युपसर्गस्य नेरिति । प्रनिदारयतीत्यत्र च यं प्रत्युपसर्गो नासौ दारूपः, यश्च दारूपः न तं प्रत्युपसर्गः, तस्यानर्थकत्वाद् । अतः शित्येव दोषः । उपदेशस्थानां त्वनुकरणे दोदेङ्धेडनुकरणानामपि 'आदेच उपदेशेशिति' इत्यात्वसद्भावातेषां दाण्दाञ्धाञां च सर्वेषां सिद्ध्यति । आत्वधिषयेऽप्येकदेशविकृतस्यानन्यत्वात् सिद्धम् । सर्वेषां च स्वरूपेणानुक्रियमाणत्वात् लक्षणप्रतिपदोक्तयोर्निरनुबन्धकेति च परिभाषयोरनुपस्थानम्, नापि प्रनिदारयतीत्यत्र प्रसङ्गः, न हि 'दीङ्' इत्येतदनुकरणस्यात्वमस्ति । कृतात्वमपि किञ्चिन्मात्रसाधर्म्यादनुकरणं न विरुध्यते, यथा गवित्ययमाहेति कृतावादेशमपि गोशब्दस्येति निर्दोषं द्वितीयं पक्षमाश्रित्याह-दारूपाश्चत्वार इत्यादि । एवं च दीङेऽनुकरणस्यात्वाभावात् तृजादिषु 'मीनातिमिनोतिदीङम्' इत्यात्वे दारूपस्यापि घुसंज्ञा न भवति, प्रनिदाता-णत्वं न भवति । उपादास्तास्य स्वरः शिक्षकस्य-श्थाध्वोरिच्च' इतीत्वं न भवति । केचितु संज्ञामिच्छन्ति । तेषामप्युपादास्तेत्यत्र न भवति, ' सन्निपातलक्षणो विधिरनिमितं तद्विघातस्य' इति । ठ्प्रणिददातीत्यादौ नेर्गदेति णत्वम् । प्रणिद्यतीति-'ओतः श्यनि' ।  दातं बर्हिरति । लूनमित्यर्थः । घुसंज्ञाया अभावाद् 'दो दद् घोः ' इति न भवति । अवदातमित्यत्र च 'अच उपसर्गातः' इति न भवति । ननु दाब्दैपोरननुकरणादेव न भविष्यति, अस्मदायतं खल्वनुकरणं दाप्दैपोर्न करिष्यामः, तन्न; असति तस्मिन्प्रतिपदोक्तमेव दाधारूपमनुकरणं गृह्यते । सति तु तस्मिन् यावतामनुकरणं दाधारूपं सम्भवति लाक्षणिकं प्रतिपदोक्तं वा, तावतां सर्वेषामनुकरणं भवति । 'उदीचां माङे व्यतीहारे' इति च मेङः कृतात्वास्य निर्द्देशो ज्ञापयति-ङानुबन्धकृतमनेजन्तत्वम्' इति । न हि 'माङ् माने' इत्यस्य व्यतीहारे वृत्तिः सम्भवति, तेन दैपः पकारे श्रूयमाण एवात्वं भवतीति अदाबिति प्रतिषेधो भवति । संज्ञाप्रवृत्तिसमये च यद्दाब्रूपम्, तस्य प्रतिषेध इति प्रणिदापयतीत्यत्र प्रगेव पुकः प्रवृतां घुसंज्ञामाश्रित्य णत्वं भवति । 'दाधा घ्वपित्' इति वक्तव्यम्, पित् घुसंज्ञो न भवतीति । बकारो वा द्वयोरनुबन्धः, सूत्रमपि बकारान्तमेव पठितव्यम् । भाष्यवार्तिकविरोधस्तु महापदमञ्जर्यामस्माभिः प्रपञ्चितः ॥</p></div>