<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="2.1.40.html"><button class="muted-button">Prev 2.1.40</button></a>
        <a href="2.1.42.html"><button class="muted-button">Next 2.1.42</button></a>
        </nav><h2>Kashika</h2>
<hr />
<p>index: 2.1.41
sutra: सिद्धशुष्कपक्वबन्धैश्च</p>
<hr />
<p>सप्तमी इति वर्तते। सिद्ध शुष्क पक्व बन्ध इत्येतैः सह सप्तम्यन्तं समस्यते, तत्पुरुषश्च समासो भवति। साङ्काश्यसिद्धः। काम्पिल्यसिद्धः। शुष्क आतपशुष्कः। छायाशुष्कः। पक्व स्थालीपक्वः। कुम्भीपक्वः। बन्ध चक्रबन्धः। बहुलग्रहणस्य एव अयमुदाहरणप्रपञ्चः।</p>
<h2>Siddhanta Kaumudi</h2>
<hr />
<p>index: 2.1.41
sutra: सिद्धशुष्कपक्वबन्धैश्च</p>
<hr />
<p>एतैः सप्तम्यन्तं प्राग्वत् । सांकाश्यसिद्धः । आतपशुष्कः । स्थालीपक्वः । चक्रबन्धः ॥</p>
<h2>Balamanorama</h2>
<hr />
<p>index: 2.1.41
sutra: सिद्धशुष्कपक्वबन्धैश्च</p>
<hr />
<p><b>सिद्धशुष्कपक्वबन्धैश्च</b> - सिद्धशुष्क ।सप्तमी॑त्यनुवर्तते । तदाह — एतैः सप्तम्यन्तमिति । साङ्काश्यसिद्ध इति । सङ्खाशेन निर्वृत्तं नगरं साङ्काश्यम् । तत्र सिद्धः=उत्पन्नो ज्ञातो वेत्यर्थः । आतशुष्क इति । आतपे शुष्क इति विग्रहः । स्थालीपक्व इति । स्थाल्यां पक्व इति विग्रहः ।चक्रबन्ध इति । चक्रे बन्ध इति विग्रहः । शौण्डादिगणे एतेषां पाठाऽभावात्पृथगुक्तिः ।</p>
<h2>Padamanjari</h2>
<hr />
<p>index: 2.1.41
sutra: सिद्धशुष्कपक्वबन्धैश्च</p>
<hr />
<p>साङ्काश्यसिध्दिः काम्पिल्यसिध्द इति। सङ्काशेन निर्वृतं वनं साङ्कायम्। कम्पिलेन निर्वृतं काम्पिल्यम्। चातुर्थिकः सङ्काशादिभ्योण्यः तत्र तपसा सिध्द इत्यर्थः॥</p></div>