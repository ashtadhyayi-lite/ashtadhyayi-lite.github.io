<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="7.2.53.html"><button class="muted-button">Prev 7.2.53</button></a>
        <a href="7.2.55.html"><button class="muted-button">Next 7.2.55</button></a>
        </nav><h2>Kashika</h2>
<hr />
<p>index: 7.2.54
sutra: लुभो विमोहने</p>
<hr />
<p>लुभो विमोहनेऽर्थे वर्तमानात् क्त्वानिष्ठयोः इडागमो भवति। लुभित्वा, लोभित्वा। विलुभिताः केशाः। विलुभितः सीमन्तः। विलुभितानि पदानि। विमोहनमाकुलीकरणम्, तत्र क्त्वायां <b>तीषसहलुभरुषरिषः</b> <a href="7.2.48.html">7.2.48</a> इति विकल्पः, निष्ठायाम् <b>यस्य विभाषा</b> <a href="7.2.15.html">7.2.15</a> इति प्रतिषेधः प्राप्तः। विमोहने इति किम्? लुब्धो वृषलः। शीतेन पीडितः इत्यर्थः। लुब्ध्वा, लुभित्वा, लोभित्वा। गार्ध्ये यथाप्राप्तमेव भवति।</p>
<h2>Siddhanta Kaumudi</h2>
<hr />
<p>index: 7.2.54
sutra: लुभो विमोहने</p>
<hr />
<p>लुभः क्त्वानिष्ठयोर्नित्यमिट् स्यान्नतु गार्ध्ये । लुभितः । गार्ध्ये तु लुब्धः ॥ </p>
<h2>Balamanorama</h2>
<hr />
<p>index: 7.2.54
sutra: लुभो विमोहने</p>
<hr />
<p><b>लुभो विमोचने</b> - लुभो विमोहने । 'लुभ' इति पञ्चमी । 'लुभ विमोहने' तुदादिः ।विमोहनं व्याकुलीकरण॑मिति वृत्तिः । 'लुभ गाध्र्ये' दिवादिः । अत्र तौदादिकस्यैव ग्रहणं, तस्यैव विमोहनार्थकत्वात् । नतु दैवादिकस्य, तस्य गाध्र्यार्थकत्वात् । तदाह —  न तु गाध्र्ये इति ।तीषसहे॑ति क्त्वायां विकल्पे प्राप्ते, निष्ठायां तुयस्य विभाषे॑ति निषेधे प्राप्ते वचनम् । लुभित इति । विमोहित इत्यर्थः । गाध्र्ये तु लुब्ध इति । अभिकाङ्क्षवानित्यर्थः ।मतिबुद्धिपूजार्थेभ्यश्चे॑ति कर्तरि क्तः । </p>
<h2>Padamanjari</h2>
<hr />
<p>index: 7.2.54
sutra: लुभो विमोहने</p>
<hr />
<p>लुभित्वा, लोभित्वेति । रलो व्युपधात् इत्यादिना कित्वविकल्पः ॥</p></div>