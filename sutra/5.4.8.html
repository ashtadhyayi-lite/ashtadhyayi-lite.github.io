<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.7.html"><button class="muted-button">Prev 5.4.7</button></a>
        <a href="5.4.9.html"><button class="muted-button">Next 5.4.9</button></a>
        </nav><h2>Sandhi Samaasa Split</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p>अदिक्-स्त्रियामञ्चेः विभाषा खः </p>
<h2>Neelesh Sanskrit Brief</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p>यः 'अञ्च्' धातोः निर्मितः शब्दः 'दिशा' इत्यस्मिन्नर्थे स्त्रीलिङ्गे  न प्रयुज्यते, तस्मात् स्वार्थे विकल्पेन ख-प्रत्ययः भवति । </p>
<h2>Neelesh Sanskrit Detailed</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p>'अञ्च्' (अञ्चुँ गतौ) इति भ्वादिगणस्य कश्चन धातुः । अस्मात् धातोः निर्मिताः शब्दाः यदा 'दिशा' अस्मिन् अर्थे स्त्रीलिङ्गे न प्रयुज्यन्ते, तदा तस्मात् स्वार्थे विकल्पेन ख-प्रत्ययः भवति ।</p>
<p>उदाहरणद्वयम् पश्यामः -</p>
<p>1)  'प्र + अञ्च्' इत्यस्मात् <b>ऋत्विग्दधृक्स्रग्दिगुष्णिगञ्चुयुजिक्रुञ्चां च</b> <a href="3.2.59.html">3.2.59</a> इत्यनेन क्विन्-प्रत्ययं कृत्वा 'प्राच्' इति शब्दः सिद्ध्यति । अयम् शब्दः 'पूर्वः कालः' अस्मिन् अर्थे प्रयुज्यते । अस्मात् शब्दात् स्वार्थे ख-प्रत्ययः वर्तमानसूत्रेण विधीयते । यथा -</p>
<p>प्राक् इत्येव</p>
<p>= प्राच् + ख</p>
<p>→ प्राच् + ईन [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ईन्-आदेशः]</p>
<p>→ प्र + च् + ईन [<b>अचः</b> <a href="6.4.138.html">6.4.138</a> इत्यनेन 'अच्' इत्यस्य अकारस्य लोपः भवति]   </p>
<p>→ प्रा + च् + ईन  [<b>चौ</b> <a href="6.3.138.html">6.3.138</a> इति अङ्गस्य दीर्घादेशः ]    </p>
<p>→ प्राचीन</p>
<p>अयम् ख-प्रत्ययः वैकल्पिकः अस्ति, अतः पक्षे 'प्राक्' इत्यपि शब्दः साधु एव ।</p>
<p>2) 'अर्वन् + अञ्च्' इत्यस्मात् <b>ऋत्विग्दधृक्स्रग्दिगुष्णिगञ्चुयुजिक्रुञ्चां च</b> <a href="3.2.59.html">3.2.59</a> इत्यनेन क्विन्-प्रत्ययं कृत्वा 'अर्वाच्' इति शब्दः सिद्ध्यति । 'निकृष्टः कालः / निकटतमः कालः' अस्मिन् अर्थे अस्य प्रयोगः क्रियते । अस्मात् शब्दात् स्वार्थे ख-प्रत्ययः वर्तमानसूत्रेण विधीयते । यथा -</p>
<p>अर्वाक् इत्येव</p>
<p>= अर्वाच् + ख</p>
<p>→ अर्वाच् + ईन  [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ईन्-आदेशः]</p>
<p>→ अर्व + च् + ईन    [<b>अचः</b> <a href="6.4.138.html">6.4.138</a> इत्यनेन 'अच्' इत्यस्य अकारस्य लोपः भवति]   </p>
<p>→ अर्वा + च् + ईन   [<b>चौ</b> <a href="6.3.138.html">6.3.138</a> इति अङ्गस्य दीर्घादेशः ]    </p>
<p>→ अर्वाचीन</p>
<p>विशेषः -</p>
<p>1)  यदि प्रकृतिः केवलम् स्त्रीलिङ्गे अस्ति परन्तु दिशावाचिनी नास्ति तर्हि ख-प्रत्ययः भवत्येव । यथा - 'प्राची ब्राह्मणी' (An old brahmin lady) इत्यत्र 'प्राची' शब्दः स्त्रीलिङ्गे अस्ति परन्तु दिशावाची नास्ति । अतः अस्मात् ख-प्रत्ययः अवश्यम् विधीयते ।</p>
<p>प्राची ब्राह्मणी इत्येव - </p>
<p>= प्राची + ख </p>
<p>→ प्राची + ईन [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ईन्-आदेशः]</p>
<p>→ प्राच् + ईन [&lt;!भस्याढे तद्धिते पुंवद्भावो वक्तव्यः!&gt; इति पुंवद्भावः ।    </p>
<p>→ प्र + च् + ईन  [<b>अचः</b> <a href="6.4.138.html">6.4.138</a> इत्यनेन 'अच्' इत्यस्य अकारस्य लोपः भवति]   </p>
<p>→ प्रा + च् + ईन  [<b>चौ</b> <a href="6.3.138.html">6.3.138</a> इति अङ्गस्य दीर्घादेशः ]          </p>
<p>→ प्राचीन + टाप् [<b>अजाद्यतष्टाप्</b> <a href="4.1.4.html">4.1.4</a> इति टाप्]</p>
<p>→ प्राचीना [<b>अकः सवर्णे दीर्घः</b> <a href="6.1.101.html">6.1.101</a> इति सवर्णदीर्घः]</p>
<p>प्राची ब्राह्मणी इत्येव प्राचीना ब्राह्मणी ।</p>
<p>2) यद्यपि  प्रकृतिः दिशावाचकशब्दः अस्ति, स्त्रीलिङ्गे च विद्यते, तर्हि तस्मात् विहितस्य स्त्रीप्रत्ययस्य लुक्-कृत्वा अग्रे 'ख' प्रत्ययविधानम् भवितुमर्हति - इति व्याख्यानैः स्पष्टीक्रियते ।  यथा, 'प्राची दिक्' इति विद्यते चेत् 'प्राची' शब्दात्  <b>दिक्शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः</b> <a href="5.3.27.html">5.3.27</a> इत्यनेन 'अस्ताति' इति प्रत्ययं कृत्वा, अग्रे <b>अञ्चेर्लुक्</b>  <a href="5.3.30.html">5.3.30</a> इत्यनेन अस्ताति-प्रत्ययस्य लुक्-कृत्वा अग्रे ख-प्रत्ययः भवति येन नपुंसकलिङ्गवाचि प्रातिपदिकम् सिद्ध्यति । प्रक्रिया इयम् -</p>
<p>प्राची + अस्ताति [<b>दिक्शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः</b> <a href="5.3.27.html">5.3.27</a> इति अस्ताति-प्रत्ययः]              </p>
<p>→ प्राची [<b>अञ्चेर्लुक्</b> <a href="5.3.30.html">5.3.30</a>   इति 'अस्ताति'प्रत्ययस्य  लुक्] </p>
<p>→ प्राच् [<b>लुक् तद्धितलुकि</b> <a href="1.2.49.html">1.2.49</a> इति स्त्रीप्रत्ययस्य अपि लुक् । स्त्रीप्रत्ययस्य निवृत्तौ ङीप्-प्रत्ययविशिष्टमङगकार्यमपि निवर्तते, अतः 'प्र + अच्' इत्येव अवशिष्यते । सवर्णदीर्घं कृत्वा 'प्राच्' इति सिद्ध्यति । अस्य <b>तद्धितश्चासर्वविभक्तिः</b> <a href="1.1.38.html">1.1.38</a> इति अव्ययसंज्ञा विधीयते ।]</p>
<p>→ प्राच् + ख [वर्तमानसूत्रेण स्वार्थे  ख-प्रत्ययविधानम्]</p>
<p>→ प्राच्  + ईन [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ईन्-आदेशः]</p>
<p>→ प्र + च् + ईन  [<b>अचः</b> <a href="6.4.138.html">6.4.138</a> इत्यनेन 'अच्' इत्यस्य अकारस्य लोपः भवति]   </p>
<p>→ प्रा + च् + ईन  [<b>चौ</b> <a href="6.3.138.html">6.3.138</a> इति अङ्गस्य दीर्घादेशः ]     </p>
<p>→ प्राचीन</p>
<p>अस्य शब्दस्य प्रयोगः नित्यं नपुंसकलिङ्गे च भवतीति व्याख्यानानि स्पष्टीकुर्वन्ति  । यथा - 'प्राचीनम् दिक् रमणीयम्' । अत्र 'दिक्' इति नित्यस्त्रीलिङ्गः शब्दः अस्ति अतः तस्य लिङ्गम् तादृशमेव विद्यते । परन्तु 'रमणीयम्' इति शब्दः 'प्राचीन' इति शब्दवदेव   अपि नपुंसकलिङ्गे प्रयुज्यते । </p>
<p>एवमेव 'प्रतीचीन' तथा 'उदीचीन' एतौ शब्दौ अपि सिद्ध्यतः । यथा -</p>
<p>अ)  'प्रतीची दिक् रमणीया' इत्येव = प्रतीचीनम् दिक् रमणीयम्  । प्रक्रिया इयम् -</p>
<p>प्रतीची + अस्ताति [<b>दिक्शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः</b> <a href="5.3.30.html">5.3.30</a> इति अस्ताति-प्रत्ययः]    </p>
<p>→ प्रतीची ['अस्ताति'प्रत्ययस्य लुक्] </p>
<p>→ प्रत्यच् [<b>लुक् तद्धितलुकि</b> <a href="1.2.49.html">1.2.49</a> इति स्त्रीप्रत्ययस्य अपि लुक् । स्त्रीप्रत्ययस्य निवृत्तौ ङीप्-प्रत्ययविशिष्टमङगकार्यमपि निवर्तते, अतः 'प्रति + अच्' इत्येव अवशिष्यते । यणादेशं कृत्वा 'प्रत्यच्' इति सिद्ध्यति । अस्य <b>तद्धितश्चासर्वविभक्तिः</b> <a href="1.1.38.html">1.1.38</a> इति अव्ययसंज्ञा विधीयते । अस्य विस्तारेण प्रक्रिया  <b>अञ्चेर्लुक्</b> <a href="5.3.30.html">5.3.30</a>  इत्यत्र द्रष्टव्या]</p>
<p>→ प्रत्यच् + ख [वर्तमानसूत्रेण स्वार्थे  ख-प्रत्ययविधानम्]</p>
<p>→ प्रत्यच् + ईन [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ईन्-आदेशः]   </p>
<p>→ प्रति + च् + ईन [<b>अचः</b> <a href="6.4.138.html">6.4.138</a> इत्यनेन 'अच्' इत्यस्य अकारस्य लोपः भवति]   </p>
<p>→ प्रतीच् + ईन [<b>चौ</b> <a href="6.3.138.html">6.3.138</a> इति अङ्गस्य दीर्घादेशः ]   </p>
<p>→ प्रतीचीन </p>
<p>आ)  'उदीची दिक् रमणीया' इत्येव = उदीचीनम् दिक् रमणीयम्  । प्रक्रिया इयम् -</p>
<p>उदीची + अस्ताति [<b>दिक्शब्देभ्यः सप्तमीपञ्चमीप्रथमाभ्यो दिग्देशकालेष्वस्तातिः</b> <a href="5.3.30.html">5.3.30</a> इति अस्ताति-प्रत्ययः]    </p>
<p>→ उदीची ['अस्ताति'प्रत्ययस्य लुक्] </p>
<p>→ उदच् [<b>लुक् तद्धितलुकि</b> <a href="1.2.49.html">1.2.49</a> इति स्त्रीप्रत्ययस्य अपि लुक् । स्त्रीप्रत्ययस्य निवृत्तौ ङीप्-प्रत्ययविशिष्टमङगकार्यमपि निवर्तते, अतः 'उद् + अच्' इत्येव अवशिष्यते । वर्णमेलनं  कृत्वा 'उदच्' इति सिद्ध्यति । अस्य <b>तद्धितश्चासर्वविभक्तिः</b> <a href="1.1.38.html">1.1.38</a> इति अव्ययसंज्ञा विधीयते । अस्य विस्तारेण प्रक्रिया  <b>अञ्चेर्लुक्</b> <a href="5.3.30.html">5.3.30</a>  इत्यत्र द्रष्टव्या]</p>
<p>→ उदच् + ख [वर्तमानसूत्रेण स्वार्थे  ख-प्रत्ययविधानम्]</p>
<p>→ उदच् + ईन [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ईन्-आदेशः]   </p>
<p>→ उद् + ईच् + ईन [ [<b>उद ईत्</b> <a href="6.4.139.html">6.4.139</a> इति अकारस्य इकारादेशः]]     </p>
<p>→ उदीचीन </p>
<p>स्मर्तव्यम् -  वस्तुतः इदम् सूत्रम् <b>समर्थानां प्रथमात् वा</b> <a href="4.1.82.html">4.1.82</a> इत्यत्र निर्दिष्टायाः महाविभाषायाः अधिकारे एव पाठ्यते । परन्तु तथापि अस्मिन् सूत्रे 'विभाषा' इति निर्दिष्टमस्ति । अस्य स्पष्टीकरणार्थम् व्याख्यानेषु उच्यते -   <i>विभाषाग्रहणात् केचन स्वार्थिका नित्याः प्रत्ययाः स्मर्यन्ते</i>  । इत्युक्ते, अत्र विभाषाग्रहणेन एतत् स्पष्टीभवति यत् स्वार्थिकप्रकरणे केचन प्रत्ययाः नित्यमेव कर्तव्या, न हि विकल्पेन । यथा, पूर्वसूत्रेण <b>अषडक्षाशितङ्ग्वलंकर्मालम्पुरुषाध्युत्तरपदात् खः</b> <a href="5.4.7.html">5.4.7</a> इत्यनेन उक्तः ख-प्रत्ययः विकल्पेन न भवति, नित्यमेव भवति । </p>
<p>ज्ञेयम्  - अग्रे प्रत्येकस्मिन् सूत्रे प्रत्ययविधानम्  नित्यम् भवति उत विकल्पेन तत् स्पष्टरूपेण निर्दिष्टमस्ति ।</p>
<h2>Kashika</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p>अञ्चत्यन्तात् प्रातिपदिकातदिक्ष्ट्रियां वर्तमानात् स्वार्थे विभाषा खः प्रत्ययो भवति। प्राक् प्राचीनम्। अर्वाक्, अर्वाचीनम्। अदिक्ष्ट्रियाम् इति किम्? प्राची दिक्। प्रतीची दिक्। दिग्ग्रहणं किम्? प्राचीना ब्राह्मणी। अवाचीना। स्त्रीग्रहणं किम्? प्राचीनं दिग्रमणीयम्। उदीचीनं दिग्ररमणीयम्।</p>
<h2>Siddhanta Kaumudi</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p>अदिक्स्त्रीवृत्तेरञ्चत्यन्तात्प्रातिपदिकात्खः स्याद्वा स्वार्थे । प्राक्, प्राचीनम् । प्रत्यक्, प्रतीचीनम् । अवाक्, अवाचीनम् । निकृष्टप्रतिकृष्टार्वरेफयाप्यावमाधमाः । अर्वन्तमञ्चतीति अर्वाक् अर्वाचीनम् । अदिक्स्त्रियां किम् । प्राची दिक् । उदीची दिक् । दिग्ग्रहणं किम् । प्राचीना ब्राह्मणी । स्त्रीग्रहणं किम् । प्राचीनं ग्रामादाम्राः ॥</p>
<h2>Balamanorama</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p><b>विभाषा अञ्चेरदिक्स्त्रियाम्</b> - विभाषाञ्चेरदिक्स्त्रियाम् । अदिक्स्त्रियामिति कर्मधारयगर्बो नञ्तत्पुरुषः । तदाह — अदिक्स्त्रीवृत्तेरिति । प्रागिति ।अञ्चेर्लु॑गिति लुप्ताऽस्तात्यन्तमिदम् प्राचि देशे इत्यर्थे । प्राचीनमिति । खान्तमिदं स्वभावादाधेयपरम् । स्वभावादेव सामान्ये नपुंसकमेकवचनान्तत्वं च । इदं तु पदसंस्कारपक्षे । वाक्यसंस्कारपक्षे तु प्रागादिशब्देभ्यः समभिव्याह्मतदेशकालस्थवृक्षादिबोधकेभ्यः खः । तत्र उपस्थितविशेष्यलिङ्गत्यागे मानाऽभावात्प्राचीना आम्रा॑, 'प्राचीना वाटी'प्राचीनं वन॑मिति भवतीत्याहुः । अर्वन्तमञ्चतीति वक्ष्यन्नर्वच्छब्दं विवृणोति — निकृष्टेति । अमरवाक्यमिदम् । प्राची दिगिति । लिङ्गविशिष्टपरिभाषया प्राप्तिः । दिग्ग्रहणं किमिति ।अस्त्रिया॑मित्ये तावतैव प्राची दिगित्यत्रातिप्रसङ्घनिराशात्क तेनेति प्रश्नः । अव्याप्तिपरिहारार्थमित्याह — प्राचीना ब्राआहृणीति । नेयं दिग्रूपा स्त्री, किंतु तद्भिन्ना स्त्रीति खो भवत्येवेति भावः । स्त्रीग्रहणं किमिति ।अदिशी॑त्येतावतैव प्राचीना ब्राआहृणीत्यत्राऽव्याप्तिनिरासात्प्रश्नः । इदमप्यव्याप्तिपरिहारार्थमित्याह — प्राचीनं ग्रामादाम्रा इति । स्थानिवत्सूत्रभ#आष्येऽयं प्रयोगः स्थितः । अत्र प्राच्यां दिशीत्यर्थे लुप्ताऽस्तात्यन्ता प्रागिति प्रकृतिः । स च अव्ययत्वादस्त्रीति खो भवेत्येववेति भावः । </p>
<h2>Padamanjari</h2>
<hr />
<p>index: 5.4.8
sutra: विभाषा अञ्चेरदिक्स्त्रियाम्</p>
<hr />
<p>दिक् चासौ स्त्री चेति दिक्स्त्री, तत्र प्रतिषेधः न तु दिशि स्त्रियां च; स्त्रीलिङ्गैकवचननिर्देअसात्। उदाहरणेषु ठचःऽ इत्यकारलोपे कृते'चौ'  इति दीर्घः। उदीचीनमित्यत्र तूद ठुद ईत्ऽ इतीत्वम्। दिग्ग्रहणं किमिति। अञ्जत्यन्तः स्त्रियां वतमानो दिश्येव वर्तत इति प्रश्नः। प्राचीना ब्राहामणीति। क्रियानिमितको देशकालनिमितको वा ब्राह्मण्यां स्त्रियां वर्तते, न दिशीति प्रतिषेधाभावः। स्त्रीग्रहणं किमिति। दिग्वृत्तिरञ्चत्यन्तः स्त्रीलिङ्ग एवेति मन्यते। प्राचीनं दिग्रणणीयमिति। प्राचीनशब्दाद्दिग्वाचिनः प्रथमासमर्थाद् दिक्शब्देभ्य इत्युत्पन्नस्यास्तातेः ठञ्चेर्लुक्ऽ इति लुक्, ङीपोऽपि'लुक् तद्धितलुकि'  इति लुक्, ततः'तद्धितश्चासर्वविभक्तिः'  इत्यव्ययत्वात्स्त्रीलिङ्गाभावः। खे तु कृते स्वभावादेव नपुंसकत्वम् ॥</p></div>