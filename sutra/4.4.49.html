<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="4.4.48.html"><button class="muted-button">Prev 4.4.48</button></a>
        <a href="4.4.50.html"><button class="muted-button">Next 4.4.50</button></a>
        </nav><h2>Sandhi Samaasa Split</h2>
<hr />
<p>index: 4.4.49
sutra: ऋतोऽञ्</p>
<hr />
<p>'तस्य धर्म्यम्' (इति) ऋतः अञ्</p>
<h2>Neelesh Sanskrit Brief</h2>
<hr />
<p>index: 4.4.49
sutra: ऋतोऽञ्</p>
<hr />
<p>'धर्म्यम्' अस्मिन् अर्थे षष्ठीसमर्थात् ऋकारान्तशब्दात् अञ्-प्रत्ययः भवति । </p>
<h2>Neelesh Sanskrit Detailed</h2>
<hr />
<p>index: 4.4.49
sutra: ऋतोऽञ्</p>
<hr />
<p>ऋकारान्तशब्देभ्यः 'तस्य धर्म्यम्' अस्मिन् अर्थे औत्सर्गिकं ठक्-प्रत्ययं बाधित्वा अञ्-प्रत्ययः भवति । यथा -</p>
<ol>
<li>पोतुः धर्म्यम् </li>
</ol>
<p>= पोतृ + अञ्  </p>
<p>→ पौतृ + अ [<b>तद्धितेष्वचामादेः</b> <a href="7.2.117.html">7.2.117</a> इति आदिवृद्धिः]   </p>
<p>→ पौत्र [<b>इको यणचि</b> <a href="6.1.77.html">6.1.77</a> इति यणादेशः] </p>
<ol>
<li>
<p>यातुः धर्म्यम् = यातृ + अञ्  → यात्र । </p>
</li>
<li>
<p>नुः धर्म्यम्</p>
</li>
</ol>
<p>= नृ + अञ्</p>
<p>→ नार् + अ [<b>तद्धितेष्वचामादेः</b> <a href="7.2.117.html">7.2.117</a> इति आदिवृद्धिः]   </p>
<p>→ नार</p>
<p>अत्र त्रीणि वार्त्तिकानि ज्ञातव्यानि -</p>
<ol>
<li>&lt;!नराच्चेति वक्तव्यम्!&gt; - नरशब्दात् 'तस्य धर्म्यम्' अस्मिन् अर्थे अञ्-प्रत्ययः भवति ।नरस्य धर्म्यम् = नर + अञ् → नार । स्त्रीत्वे विवक्षिते <b>टिड्ढाणञ्...</b> <a href="4.1.15.html">4.1.15</a> इति ङीप्-प्रत्ययं कृत्वा - नारी । नरस्य आचरणयोग्या या, सा नारी । </li>
</ol>
<p>(अस्मिन् विषये भाष्यकारः 'नृनराभ्यामञ् वचनम्' इति ब्रूते । परन्तु नृ-शब्दस्य विषये तु स्वयं सूत्रेणैव अञ्-प्रत्ययः भवति, अतः काशिकाकारः कौमुदीकारः च केवलम् 'नरात्' इति गृहीत्वा वार्त्तिकम् पाठयतः ।)</p>
<ol>
<li>
<p>&lt;!विशसितुः इट् लोपः च!&gt; - 'विशसितृ' शब्दात् 'तस्य धर्म्यम्' अस्मिन् अर्थे अञ्-प्रत्ययः भवति, तथा 'विशसितृ' शब्दस्य इडागमस्य लोपः भवति । ('विशसितृ' शब्दः 'वि + शस्' धातोः 'तृच्' प्रत्यये कृते, प्रक्रियायाम्  इडागमं च कृत्वा सिद्ध्यति । यः विशेषरूपेण शासनं करोति, सः विशसिता । अस्यैव शब्दस्य इडागमस्य अनेन वार्त्तिकेन लोपः उच्यते ) । विशसितुः धर्म्यम् = विशसितृ + अञ् → विशस्तृ + अञ् → वैशस्त्र । शासकस्य आचरणयोग्यम् इत्यर्थः । </p>
</li>
<li>
<p>&lt;!विभाजयितुः णिलोपः च!&gt; - 'विभाजयितृ' शब्दात्  'तस्य धर्म्यम्' अस्मिन् अर्थे अञ्-प्रत्ययः भवति, तथा 'विभाजयितृ' शब्दस्य णिच्-प्रत्ययस्य लोपः भवति । ('विभाजयितृ'शब्दः 'वि + भाज्' धातोः णिच्-प्रत्ययं कृत्वा अग्रे तृच्-प्रत्ययं च कृत्वा सिद्ध्यति । यः विभाजनम् करोति सः विभाजयिता । अस्यां प्रक्रियायां विद्यमानस्य णिच्-प्रत्ययस्य अत्र लोपः उच्यते ) । विभाजयितुः धर्म्यम् = विभाजयितृ + अञ् → विभाजितृ + अञ् → वैभाजित्रम् । यः विभाजनं करोति, तस्य आचरणयोग्यम् तत् वैभाजित्रम् । </p>
</li>
</ol>
<p>ज्ञातव्यम् - अस्मिन् सूत्रे सर्वेभ्यः ऋकारान्तशब्देभ्यः 'तस्य धर्म्यम्' अस्मिन् अर्थे अञ्-प्रत्ययः उच्यते । परन्तु <b>अण् महिष्यादिभ्यः</b> <a href="4.4.48.html">4.4.48</a> इत्यत्र महिष्यादिगणे 'होतृ'शब्दः अपि उक्तः अस्ति । अस्मात् शब्दात् अण्-प्रत्ययः भवेत् उत अञ्? अस्मिन् विषये विचारद्वयं वर्तते । केचन वदन्ति - महिष्यादिगणे निर्देशत्वात् होतृ-शब्दात् अण्-प्रत्ययः एव भवेत्, अञ् न । केचन अन्ये वदन्ति, 'ऋत्विक्' अस्मिन् अर्थे यः होतृशब्दः प्रयुज्यते तस्य महिष्यादिगणे निर्देशः क्रियते, अतः तस्मात् अण्-प्रत्ययः भवति, परन्तु अन्येषु अर्थेषु तु वर्तमानसूत्रेण अञ्-प्रत्ययः एव विधीयते ।                                          </p>
<h2>Kashika</h2>
<hr />
<p>index: 4.4.49
sutra: ऋतोऽञ्</p>
<hr />
<p>ऋकारान्तात् प्रातिपदिकातञ् प्रत्ययो भवति तस्य धर्म्यम् इत्येतस्मिन् विषये। ठकोऽपवादः। पोतुर्ध्र्म्यं पौत्रम्। औद्गात्रम्। नरच् च एति वक्तव्यम्। नरस्य धर्म्या नारी। विशसितुरिड्लोपश्च। विशसितुः धर्म्यम् वैशस्त्रम्। विभाजयितुर्णिलोपश्च। विभाजयितुर्ध्र्म्यम् वैभाजित्रम्।</p>
<h2>Siddhanta Kaumudi</h2>
<hr />
<p>index: 4.4.49
sutra: ऋतोऽञ्</p>
<hr />
<p>यातुर्धर्म्यं यात्रम् ।&lt;!नराच्चेति वक्तव्यम् !&gt; (वार्तिकम्) ॥ नरस्य धर्म्या नारी ।&lt;!विशसितुरिड्लोपश्चाञ्च वक्तव्यः !&gt; (वार्तिकम्) ॥ विशसितुर्धर्म्यं वैशस्त्रम् ।&lt;!विभाजयितुर्णिलोपश्चाञ्च वाच्यः !&gt; (वार्तिकम्) ॥ विभाजयितुर्धर्म्यं वैभाजित्रम् ॥</p>
<h2>Balamanorama</h2>
<hr />
<p>index: 4.4.49
sutra: ऋतोऽञ्</p>
<hr />
<p><b>ऋतोऽञ्</b> - ऋतोऽञ् । ऋदन्तात्षष्ठन्ताद्धम्र्यमित्यर्थे अञित्यर्थः । नारीति । अञन्तत्वान्ङीबिति भावः । इड्लोप इति । इटो लोप इत्यर्थः । वैशस्त्रमिति । विशसितृशब्दादञि इटो लोपे ऋकारस्य यणि आदिवृद्धिः । वैभाजित्रमिति । विभाजयितृशब्दादञि णिलोपः । </p>
<h2>Padamanjari</h2>
<hr />
<p>index: 4.4.49
sutra: ऋतोऽञ्</p>
<hr />
<p>होतुर्धर्म्यं हौत्रमिति । होतृशब्दस्य महिष्यादिषु पाठादपपाठोऽयम्, पोतुर्धम्यमिति तु पाठः । अपर आह - यजमानसाहचर्यादृत्विग्वचनस्य होतृशब्दस्य महिष्यादिषु पाठः, अयं तु क्रियाशब्द उदाहृत इति । नराच्चेति वक्तव्यमिति । नृशब्दात्सूत्रेणैवाञि नारमिति सिद्धे नरशब्दाट्ठको निवृत्यर्थं वचनम्, अनभिधानं तु दुर्ज्ञानम् ॥</p></div>