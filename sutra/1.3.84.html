<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.3.83.html"><button class="muted-button">Prev 1.3.83</button></a>
        <a href="1.3.85.html"><button class="muted-button">Next 1.3.85</button></a>
        </nav><h2>Kashika</h2>
<hr />
<p>index: 1.3.84
sutra: उपाच्च</p>
<hr />
<p>रमः इत्येव। उपपुर्वात् रमतेः प्रस्मैपदं भवति। देवदत्तमुपरमति। जज्ञदत्तमुपरमति। उपरमयतीति यावत्। अन्तर्भावितन्यर्थोऽत्र रमिः। पृथग् योगकरणमुत्तरार्थम्। अकर्मकाद् विभाषां वक्ष्यति, सा उपपूर्वादेव यथा स्यात्।</p>
<h2>Siddhanta Kaumudi</h2>
<hr />
<p>index: 1.3.84
sutra: उपाच्च</p>
<hr />
<p>यज्ञदत्तमुपरमति । उपरमयतीत्यर्थः । अन्तर्भावितण्यर्थोऽयम् ॥ </p>
<h2>Laghu Siddhanta Kaumudi</h2>
<hr />
<p>index: 1.3.84
sutra: उपाच्च</p>
<hr />
<p>यज्ञदत्तमुपरमति । उपरमयतीत्यर्थः । अन्तर्भावितण्यर्थोऽयम् ॥ इति परस्मैपदप्रक्रिया ॥ इति पदव्यवस्था ॥</p>
<h2>Balamanorama</h2>
<hr />
<p>index: 1.3.84
sutra: उपाच्च</p>
<hr />
<p><b>उपाच्च</b> - उपाच्च । उपपूर्वादपि रमेः परस्मैपदमित्यर्थः । उत्तरसूत्रे उपादित्यस्यैवाऽनुवृत्तयेव्याङ्पर्युपेभ्यो रमे॑रिति नोक्तम् । अत्र विरमतीत्यर्थे उपरमतीति नोदाहरणम्, तस्य अकर्मकतया उत्तरसूत्रेण परस्मैपदविकल्पविधानात् । अतः सकर्मकमुदाहरति —  यज्ञदत्तमुपरमतीति । ननु विरामार्थकत्वात्कथं सकर्मकतेत्यत आह —  उपरमयतीत्यर्थ इति । ननु णिजभावात्कथमयमर्थो लभ्यते इत्यत आह —  अन्तर्भावितण्यर्थोऽयमिति । धातूनामनेकार्थत्वादिति भावः । </p>
<h2>Padamanjari</h2>
<hr />
<p>index: 1.3.84
sutra: उपाच्च</p>
<hr />
<p>उपपूर्वो रमिर्निवृत्तिविनाशयोर्वर्तते, उपरतोऽध्ययनाद्, उपरतोनिधनादिदि। न चानयोरुभयोरप्यर्थयोः सकर्मकत्वमुपपद्यते, तत्कथं सकर्मकस्योदाहरणम्? अत आह-उपरमयति यावदिति। कथं पुनरण्यन्तो ण्यर्थे वर्तते? अत आह-अन्तर्भावितण्यर्थ इति॥</p></div>