<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.3.17.html">
            <button class="muted-button">Prev 7.3.17</button>
        </a>
        <a href="7.3.19.html">
            <button class="muted-button">Next 7.3.19</button>
        </a>
        </nav><h2>Kashika</h2>
<hr />
<p>index: 7.3.18
sutra: जे प्रोष्ठपदानाम्</p>
<hr />
<p>ज इति जातार्थो निर्दिश्यते। तत्र यः तद्धितो विहितः तस्मिन् ञिति, णिति, किति च परतः प्रोष्ठपदानामुत्तरस्य अचामादेः अचः वृद्धिर्भवति। प्रोष्ठपदा नाम नक्षत्रम्, ताभिः युक्तः कालः इत्यण्। तस्य <em>लुबविशेषे</em> [[4.2.4]] इति लुप्। प्रोष्ठपदासु जातः, ऋतुनक्षत्रेभ्योऽणित्यण्, प्रोष्ठपादः माणवकः। जे इति किम्? यदा प्रोष्ठपदो मेघो धरणीमभिवर्षति, प्रोष्ठपदासु भवः प्रौष्ठपदः। प्रोष्ठपदानाम् इति बहुवचननिर्देशात् पर्यायोऽपि गृह्यते भद्रपादः इति।</p>
<h2>Siddhanta Kaumudi</h2>
<hr />
<p>index: 7.3.18
sutra: जे प्रोष्ठपदानाम्</p>
<hr />
<p>प्रोष्ठपदानामुत्तरपदस्याचामादेरचो वृद्धिः स्याज्जातार्थे ञिति णिति किति च । प्रोष्ठपदासु भवः प्रौष्ठपदः । बहुवचननिर्देशात्पर्यायोऽपि गृह्यते । भाद्रपादः ॥</p>
<h2>Balamanorama</h2>
<hr />
<p>index: 7.3.18
sutra: जे प्रोष्ठपदानाम्</p>
<hr />
<p><em>जे प्रोष्ठपदानाम्</em> - जे प्रोष्ठपदानामादिवृद्धिप्रकरणे उत्तरपदस्येत्यधिकारे इदं सूत्रम् । तदाह — प्रोष्ठपदानामिति । जशब्देन जातार्थप्रत्ययो विवक्षितः । तदाह — जातार्थे इति ।प्रोष्ठपदाना॑मिति बहुवचनस्य प्रयोजनमाह बहुवचनेति । भद्रपाद इति । भद्रपदासु जात इत्यर्थः । </p>
<h2>Padamanjari</h2>
<hr />
<p>index: 7.3.18
sutra: जे प्रोष्ठपदानाम्</p>
<hr />
<p>ज इति जातार्थो निर्दिश्यत इति । उपसरज इत्यादौ दृष्टस्य पदैकदेशस्य प्रयोगः, भीमसेनो भीम इतिवत् । बहुवचननिर्देशादिति । यद्यपि ज्योतिषां बहुत्वाद्बहुवचनान्तप्रोष्ठपदाशब्दः, तथापि तस्यैव शब्दरूपापेक्षायामेकवचनं न्याय्यं मन्यते ॥</p></div>