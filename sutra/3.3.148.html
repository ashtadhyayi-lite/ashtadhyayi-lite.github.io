<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="3.3.147.html">
            <button class="muted-button">Prev 3.3.147</button>
        </a>
        <a href="3.3.149.html">
            <button class="muted-button">Next 3.3.149</button>
        </a>
        </nav><h2>Kashika</h2>
<hr />
<p>index: 3.3.148
sutra: यच्चयत्रयोः</p>
<hr />
<p>अनवकॢप्त्यमर्षयोः इत्येव। यच् च यत्र इत्येतयोः उपपदयोरनवकॢप्त्यमर्षयोः गम्यमानयोः धातोः लिङ् प्रत्ययो भवति। लृटोऽपवादः। योगविभाग उत्तरार्थः। यथासङ्ख्यं नेष्यते। यच् च तत्रभवान् वृषलं याजयेत्। यत्र तत्रभवान् वृषलं याजयेत्। क्रियातिपत्तौ यथायथं लृङ् भवति।</p>
<h2>Siddhanta Kaumudi</h2>
<hr />
<p>index: 3.3.148
sutra: यच्चयत्रयोः</p>
<hr />
<p>यच्च यत्र वा त्वमेवं कुर्याः । न श्रद्दधे न मर्षयामि ॥ </p>
<h2>Balamanorama</h2>
<hr />
<p>index: 3.3.148
sutra: यच्चयत्रयोः</p>
<hr />
<p><em>यच्चयत्रयोः</em> - यच्चयत्रयोः । यच्चेति समुदाये यत्रशब्दे च प्रयुज्यमाने अनवकॢप्त्यमर्षयोर्लिङ् स्यादित्यर्थः । लृटोऽपवादः । योगविभागस्तु उत्तरसूत्रे अनयोरेवानुवृत्त्यर्थः । उदाहरणे यच्चेति यत्रेति च अनवकॢप्त्यमर्षद्योतकौ । त्वमेवं कुर्या इत्येतन्न श्रद्दधे, न मर्षयामि वेत्यन्वयः । अत्रापिभविष्यति नित्यं लृङ्, भूते वे॑त्युक्तमनुसंधेयम् । लिङ्निमित्तस्य सत्त्वात् ।</p>
<h2>Padamanjari</h2>
<hr />
<p>index: 3.3.148
sutra: यच्चयत्रयोः</p>
<hr />
<p>लृट एवापवाद इति । पूर्ववत्प्राप्तस्य । एवकारः पौनर्वचनिकः । योगविभाग उतरार्थ इति । उतरत्र यच्चयत्रयोरेवानुवृत्तिर्यथा स्यात्, जातुयदोर्माभूदिति । इहानवकॢप्त्यमर्षौ द्वौ, यच्चयत्रयोरित्युपपदे अपि द्वे एव, ततश्च यथासङ्ख्यं प्राप्नोति ? तत्राह - यथासङ्ख्यमिह नेष्यते इति । पूर्ववल्लक्षणव्यभिचारचिह्नात् बह्वचः पूर्वनिपातात् ॥</p></div>