<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.3.110.html"><button class="muted-button">Prev 6.3.110</button></a>
        <a href="6.3.112.html"><button class="muted-button">Next 6.3.112</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>ढ्रलोपे पूर्वस्य अणः दीर्घः </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>ढलोपनिमित्तके ढकारे परे ढकारलोपे कृते , रलोपनिमित्तके रेफे परे रलोपे कृते वा,  तस्मात् पूर्वस्य अण्-वर्णस्य दीर्घः भवति ।</p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>When a ढकार is deleted due to a ढकार that follows it, or when a रेफ is deleted due to a रेफ that follows the अण् letter occurring before the deleted ढकार/रेफ becomes दीर्घ.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>अस्य सूत्रस्य सामान्यरूपेण यः अर्थः भासते - 'ढकारलोपे / रेफलोपे च पूर्वस्य अण्-वर्णस्य दीर्घः स्यात्' - अयमर्थः अत्र न अभिप्रेतः अस्ति । सम्यक् सूत्रार्थः एतादृशः अस्ति - </p>
<p>(1) यदि ढकारात् परः ढकारः आगच्छति, तर्हि पूर्वढकारस्य <b>ढो ढे लोपः</b> <a href="8.3.13.html">8.3.13</a>  अनेन सूत्रेण लोपः भवति । एतादृशम् ढकारलोपे कृते तस्मात् लुप्तढकारात् पूर्वस्य अण्-वर्णस्य (= अ/इ/उवर्णस्य) अनेन सूत्रेण दीर्घः भवति ।</p>
<p>यथा - गुह् -धातोः क्त-प्रत्ययान्तरूपम् 'गूढः' एतादृशम् सिद्ध्यति -</p>
<p>गुह् + क्त [<b>निष्ठा</b> <a href="3.2.102.html">3.2.102</a> इति क्त-प्रत्ययः] </p>
<p>→ गुढ् + त [<b>हकारस्य हो ढः</b> <a href="8.2.31.html">8.2.31</a> इति झलि परे ढकारः]</p>
<p>→ गुढ् + ध [<b>झषस्तथोर्धोऽधः</b> <a href="8.2.40.html">8.2.40</a> इत्यनेन तकारस्य धकारः]</p>
<p>→ गुढ् + ढ [<b>ष्टुना ष्टुः</b> <a href="8.4.41.html">8.4.41</a> इति ष्टुत्वे धकारस्य ढकारः]</p>
<p>→ गुढ [<b>ढो ढे लोपः</b> <a href="8.3.13.html">8.3.13</a> इति ढकारे परे ढकारस्य लोपः । ष्टुत्वमस्य कृते सिद्धमस्ति ।]</p>
<p>→ गूढ [<b>ढ्रलोपे पूर्वस्य दीर्घोणः</b> <a href="6.3.111.html">6.3.111</a> इति उकारस्य दीर्घः । ढकारलोपः अस्य कृते सिद्धः अस्ति ।]</p>
<p>(2) यदि रेफात्  परः रेफः आगच्छति, तर्हि पूर्वरेफस्य <b>रो रिः</b> <a href="8.3.14.html">8.3.14</a>  अनेन सूत्रेण लोपः भवति । एतादृशम् रेफलोपे कृते तस्मात् लुप्तरेफात् पूर्वस्य अण्-वर्णस्य (= अ/इ/उवर्णस्य) अनेन सूत्रेण दीर्घः भवति ।</p>
<p>यथा - पुनर् + रमते</p>
<p>→ पुन रमते [<b>रो रि</b> <a href="8.3.14.html">8.3.14</a> इति रेफस्य लोपः]</p>
<p>→ पुना रमते [<b>ढ्रलोपे पूर्वस्य दीर्घोणः</b> <a href="6.3.111.html">6.3.111</a> इति अकारस्य दीर्घः]</p>
<p>स्मर्तव्यम् -   अस्मिन् सूत्रे अण्-प्रत्याहारेण अ-इ-उ-वर्णाः गृह्यन्ते । अतः ऋकारस्य विषये अस्य सूत्रस्य प्रसक्तिः नास्ति । यथा - </p>
<p>तृहूँ हिंसायामस्य धातोः क्त-प्रत्ययान्त-रूपस्य प्रक्रिया इयम् - </p>
<p>तृह् + क्त [<b>निष्ठा</b> <a href="3.2.102.html">3.2.102</a> इति क्त-प्रत्ययः]</p>
<p>→ तृढ् + त [<b>हो ढः</b> <a href="8.2.31.html">8.2.31</a> इति हकारस्य झलि परे ढकारः]</p>
<p>→ तृढ् + ध [<b>झषस्तथोर्धोऽधः</b> <a href="8.2.40.html">8.2.40</a> इत्यनेन तकारस्य धकारः]</p>
<p>→ तृढ् + ढ [<b>ष्टुना ष्टुः</b> <a href="8.4.41.html">8.4.41</a> इति ष्टुत्वे धकारस्य ढकारः]      </p>
<p>→ तृढ [<b>ढो ढे लोपः</b> <a href="8.3.13.html">8.3.13</a> इति ढकारे परे ढकारस्य लोपः । ष्टुत्वमस्य कृते सिद्धमस्ति ।]</p>
<p>अत्र वर्तमानसूत्रस्य प्रसक्तिः नास्ति यतः अण्-प्रत्याहारे ऋकारः न स्वीक्रियते ।</p>
<p>अत्र बिन्दुद्वयम् स्मर्तव्यम् -</p>
<ol>
<li>
<p>अस्य सूत्रस्य प्रसक्तिः तदा एव अस्ति यदा ढकारलोपः <b>ढो ढे लोपः</b> <a href="8.3.13.html">8.3.13</a> इत्यनेन क्रियते, तथा रेफलोपः <b>रो रिः</b> <a href="8.3.14.html">8.3.14</a> इत्यनेन क्रियते । अन्येन सूत्रेण एतादृशः लोपः भवति चेत् अस्य सूत्रस्य प्रयोगः न भवति । यथा, 'अनीयर्' इत्यस्य रेफस्य <b>हलन्त्यम्</b> <a href="1.3.3.html">1.3.3</a> इत्यनेन लोपे कृते वर्तमानसूत्रस्य प्रयोगं कृत्वा यकारस्य दीर्घादेशः न भवति ।</p>
</li>
<li>
<p>यद्यपि एतत् सूत्रम् सपादसप्ताध्याय्यामस्ति, तथापि अस्य सूत्रस्य प्रसक्तिः केवलं त्रिपाद्याः सूत्राभ्यामनन्तरम् एव क्रियते, अतः त्रिपाद्याः  <b>ढो ढे लोपः</b> <a href="8.3.13.html">8.3.13</a>  तथा  <b>रो रिः</b> <a href="8.3.14.html">8.3.14</a>  एते द्वे सूत्रे वर्तमानसूत्रार्थम् निर्देशसामर्थ्यात् सिद्धे स्तः ।</p>
</li>
</ol>
<p>प्रश्नः - <b>ढ्रलोपे पूर्वस्य दीर्घोऽणः</b> <a href="6.3.111.html">6.3.111</a> अस्मिन् सूत्रे 'पूर्वस्य' एतत् पदम् किमर्थम् प्रयुक्तमस्ति? 'ढ्रलोपे' इति सप्तमीनिर्दिष्टं पदमस्ति, अतः <b>तस्मिन्निति निर्दिष्टे पूर्वस्य</b> <a href="1.1.66.html">1.1.66</a> इत्यनेन प्रायः एतत्  स्पष्टमेव स्यात् यत् लुप्तढकारात् अव्यवहितस्य पूर्वस्य अण्-वर्णस्यैव दीर्घः भवेत् ।</p>
<p>उत्तरम् - एतत् सूत्रम् <b>अलुगुत्तरपदे</b> <a href="6.3.1.html">6.3.1</a> अस्मिन् अधिकारे अस्ति । अस्मिन् अधिकारे पाठितानां सूत्राणां प्रयोगः प्रायः तदा एव भवति यदा निमित्तम् स्थानी च भिन्नयोः पदयोः स्तः । परन्तु, वर्तमानसूत्रस्य प्रयोगः तदा अपि भवति यदा निमित्तम् स्थानी च एकस्मिन्नेव पदे स्तः । (यथा- उपरिनिर्दिष्टायाम् 'गूढ' शब्दस्य प्रक्रियायाम् लुप्तढकारः तथा अण्-वर्णः एकस्मिन् एव पदे वर्तेते ।] एतत् स्पष्टीकर्तुमेव अत्र 'पूर्वस्य' इति पदं स्वीकृतमस्ति । अस्मिन् विषये काशिका वदति - 'पूर्वग्रहणमनुत्तरपदे ऽपि पूर्वमात्रस्य दीर्घार्थम् ।' इत्युक्ते, उत्तरपदम् नास्ति चेदपि पूर्वस्यैव दीर्घः भवेत्, एतत् स्पष्टीकर्तुम् पूर्वग्रहणं क्रियते । </p>
<h2 id="kashika">Kashika</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>ढकाररेफयोः लोपः यस्मिन् स ढ्रलोपः, तत्र पूर्वस्य अणः दीर्घो भवति। लीढम्। मीढम्। उपगूढम्। मूढः। रलोपे नीरक्तम्। अग्नीरथः। इन्दूरथः। पुना रक्तं वासः। प्राता राजक्रयः। पूर्वग्रहणमनुत्तरपदेऽपि पूर्वमात्रस्य दीर्घार्थम्। अणः इति किम्? आतृढम्। आवृढम्।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>ढरेफौ लोपयतीति तथा तस्मिन्वर्णेऽर्थाद् ढकाररेफात्मके परे पूर्वस्याणो दीर्घः स्यात् । पुनारमते । हरीरम्यः । शंभूराजते । अणः किम् । तृढः । वृढः । तृहू हिंसायाम् । वृहू उद्यमने । पूर्वग्रहणमनुत्तरपदेऽपि पूर्वमात्रस्य दीर्घार्थम् । लीढः । अजर्घाः । मनस् रथ इत्यत्र रुत्वे कृते हशि चेत्युत्वे रोरीति लोपे च प्राप्ते ॥</p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>ढरेफयोर्लोपनिमित्तयोः पूर्वस्याणो दीर्घः। पुना रमते। हरी रम्यः। शम्भू राजते। अणः किम्? तृढः। वृढः। मनस् रथ इत्यत्र रुत्वे कृते हशि चेत्युत्वे रोरीति लोपे च प्राप्ते -</p>
<h2 id="balamanorama">Balamanorama</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p><b>ढ्रलोपे पूर्वस्य दीर्घोऽणः</b> - ढ्रलोपे । ढच् रेफश्च ढ्रौ, तौ लोपयतीति-ढ्रलोपः । ण्यन्तात्कर्मण्युपपदे अण्, उपपदसमासः । ढलोपनिमित्तं रेफलोपनिमित्तञ्च विवक्षितम् । तच्च ढकाररेफात्मकमेव, ढो ढे लोपः, रो रीति तयोरेव ढ्रलोपनिमित्तत्वात् । तथाच ढलोपनिमित्ते ढकारे, रेफलोपनिमित्ते रेफे च परतः पूर्वस्याणो दीर्घ इत्यर्थः फलति । तदाह — ढरेफाविति ।ढलोपे रेफलोपे च पूर्वस्याणो दीर्घ॑ इति तु न व्याख्यातं, तथा सति चयनीयमित्यनीयप्र्रत्ययान्ते 'तस्य लोप' इति रेफलोपे यकारादकारस्य, चकार चचारेत्यादौ अभ्यासे अकारस्य च हलादिशेषेण रेफलोपे दीर्घापत्तेः । पुना रमत इति । 'पुनर्-रमते' इति स्थिते 'रो री' ति रेफलोपः । तन्निमित्ते रेफे परे नकारादकारस्य दीर्घः । हरी रम्य इति । हरिस् — रम्य इति स्थिते रुत्वे रेफलोपे चाऽनेन दीर्घः । शम्भू राजत इति । शम्बुस्-राजते इति स्थिते रुत्वे रेफलोपेऽनेन दीर्घः । त्रयाणामुदाहरणात्पूर्वेणैव णकारेणात्राण् गृह्रत इति सूचितम् । तृढो वृढ इति । अत्र ऋकारस्य दीर्घनिवृत्त्यर्थमण्ग्रहणम् । ऋकारश्चात्र अण्ग्रहणे न गृह्रते । पूर्वेणैव णकारेण प्रत्याहाराश्रयणात्, अन्यथा दीर्घश्रुत्या 'अच' इत्युपस्थितौ किमण्ग्रहणेनेति भावः । ननु तृढो वृढ इत्यत्र ढ्रलोपस्यैवाऽभावाद्दीर्घाऽप्रसक्तेरण्ग्रहणं व्यर्थमित्याशङ्क्य तत्र ढलोपं दर्शयितुमाह — तृहू हिंसायाम् । वृहू उद्यमन इति । आभ्यां क्तप्रत्यये 'हो ढः' इति ढत्वे 'झषस्तथोः' इति तकारस्य धत्वे, तस्य ष्टुत्वेन ढकारे, ढो ढे लोप इति पूर्वस्य ढकारस्य लोपे, तृढो वृढ इति रूपे । अत्र ढलोपनिमित्ते ढकारे परे ऋकारस्य दीर्घनिवृत्त्यर्थमण्ग्रहणमिति भावः । ननुतस्मिन्निति निर्दिष्टे पूर्वस्य॑त्येव सिद्धौ पूर्वस्येति किमर्थमित्यत आह — पूर्वग्रहणमिति । 'ढ्रलोप' इति सूत्रस्य 'अलुगुत्तरपदे' इत्युत्तरपदाधिकारस्थत्वादुत्तरपदस्थयोरेव ढ्रलोपनिभित्तभूतढरेफयोः परतः पूर्वपदस्थत्वाभावाच्च । इष्यते च लीढो गुढ इति । अतः पूर्वग्रहणम् । कृते तु पूर्वग्रहणे तत्सामर्थ्यादनुत्तरपदस्थयोरपि ढरेफयोः परतोऽपूर्वपदस्थस्यापि पूर्वस्या.ञणो दीर्घः सिध्यतीत्यर्थः । तथा उत्तरपद इत्यस्यानुवृत्तौ अजर्घा इत्यत्रापि दीर्घो न स्यात् ।गृधु अभिकाङ्क्षायाम् । यङ्लुक्, द्वित्वम्, हलादिः शेषः, अब्यासस्य रुक्, कुहोश्चुः, जश्त्वम् , लङ् सिप्, शप्, लुक्, लघूपधगुणः, रपरत्वम्, इतश्चेति इकारलोपः, हल्ङ्यादिना सुलोपः, जर्गर्ध् इति स्थिते 'एकाचो बश' इति गकारस्य भष्भावो घकारः, जश्त्वं दकारः, दश्चेति रुः, अडागमः, अजर्घर् र् इति स्थिते रो रीति रेफलोपः, ढ्रलोप इति दीर्घः, विसर्गः । अजर्घा इति रूपम् । अत्रापि रेफलोपनिमित्तरेफस्य उत्तरपदस्थत्वाभावात्तस्मिन् परतोऽकारस्य दीर्घो न स्यात् । अत उत्तरपदानुवृत्तिनिवृत्तये पूर्वग्रहणम् । यद्यपि ढ्रलोपे इत्यत्र ढलोपनिमित्तढकारविषये उत्तरपद इत्यस्यानुवृत्तिसंभवादेव न सम्भवति, तथापि 'अजर्घा' इत्यत्र रेफलोपनिमित्तरेफविषये उत्तरपद इत्यस्यानुवृत्तिनिवृत्तये पूर्वग्रहणम् । तदनुवृत्तौ हि नीरक्तम्, दूरक्तमित्यादावेव स्यात् । 'अजर्घा' इत्यत्र न स्यात् । पुना रमत इत्यादावसमासे ।ञपि न स्यात् । उत्तरपदशब्दस्य समासचरमावयव एव रूढत्वादित्यलम् । ननु मनोरथ इत्यत्र मनस्-रथ इति स्थिते, सस्य रुत्वे, तस्य रेफस्यहशि चे॑त्युत्वं रो री॑ति लोपश्चेत्युभयं प्रसक्तं, तत्र कतरद्बाध्यमित्यत्र निर्धारयति — मनस् रथ इत्यत्रेति । मनस्-रथैत्यत्र रुत्वे कृते, हशि चेत्युत्वे, रो रीति रेफलोपे च प्राप्ते उत्वमेवेत्यन्वयः ।</p>
<h2 id="padamanjari">Padamanjari</h2><a href="#">Up</a>
<hr />
<p>index: 6.3.111
sutra: ढ्रलोपे पूर्वस्य दीर्घोऽणः</p>
<hr />
<p>रेफे अकार उच्चारणार्थः । यद्ययं षष्ठीतत्पुरुषः स्यात्, तदाणः पूर्वत्वं नोपपद्यते, लोपस्याभावरुपत्वात् । अथापि बुद्धिपरिकल्पितं पौर्वापर्यमाश्रीयते एवमपि करणीयमित्यादावप्यनीयरो रेफस्य लोपे परतः पूर्वस्य दीर्घप्रसङ्ग इति तत्पुरुषे एवं दोषं दृष्ट्वा कण्ठेकालवद्व्यधिकरणपदो बहुव्रीहिरित्याह - ढकाररेफयोर्लोपो यस्मिन्निति । अत्र लिङ्गम् - भव्यगेयप्रवचनीय इति निर्देशः । लीढमिति । लिह आस्वादने, निष्ठा, ढत्वधत्वष्टुअत्वढलोपेषु रुपम्, मिह सेचने, गुह संवरणे, मुह नैचित्ये । पूर्वग्रहणमनर्थकम्, तस्मिन्निति निर्दिष्टे पूर्वस्य इति सिद्धेः इत्यत आह - पूर्वग्रहणमित्यादि । सति पूर्वग्रहणे यद्यपि ढलोपे वचनप्रामाण्यादनुतरपदेऽपि स्यात्, रलोपे त्वनुतरपदे न स्यात् नीरक्तमित्यादाबुतरपदस्यापि सम्भाव्त । आतृढमिति । तृहूहिंसायाम् यस्य विभाषा इतीट्प्रतिषेधः । क्वचिदादृढमिति पाठः, तदसत् ,सेट्त्वादस्य धातोः दृढः स्थूलबलयोः इति हलोपो निपात्यते । आवृढमिति वृहू उद्यमने ॥</p></div>