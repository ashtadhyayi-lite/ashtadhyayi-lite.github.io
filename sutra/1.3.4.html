<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.3.3.html"><button class="muted-button">Prev 1.3.3</button></a>
        <a href="1.3.5.html"><button class="muted-button">Next 1.3.5</button></a>
        </nav><h2 class="title">न विभक्तौ तुस्माः</h2><p class="sname"><font color=blue>1-3-4 न विभक्तौ तुस्माः</font> <font color="DeepPink"> धातवः</font> <font color="ForestGreen">इत्</font> <font color="Red">हल् अन्त्यम्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>उपदेशे विभक्तौ तुस्माः  न इत्</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>विभक्तिसंज्ञकप्रत्ययस्य औपदेशिकस्वरूपे विद्यमानाः - (1) तवर्गीयवर्णाः, (2) सकारः (3) मकारः - एते इत्संज्ञकाः न भवन्ति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>The letters - त्, थ्, द्, ध्, न्, स्, म् - occurring in the औपदेशिक form of a विभक्ति are not called 'इत्' । </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>पूर्वेण प्राप्तायमित्संज्ञायां विभाक्तौ वर्तमानानां तवर्गसकारमकरणां प्रतिषेध उच्यते। तवर्गः, टाङसिङसाम् इनाऽत्स्याः <a href="7.1.12.html">7.1.12</a> वृक्षात्, प्लक्षात्। सकारः, जस् ब्राह्मणाः। तस् पचतः। थस् पचथः। मकारः उपचत्ताम्, अपचतम्। बिभक्तौ इति किम्? <b>अचो यत्</b> <a href="3.1.97.html">3.1.97</a>, <b>ऊर्णाया युस्</b> <a href="5.2.123.html">5.2.123</a>, <b>रुधादिभ्यः श्नम्</b> <a href="3.1.78.html">3.1.78</a>। <b>किमोऽत्</b> <a href="5.3.12.html">5.3.12</a>, <b>इटोऽत्</b> <a href="3.4.106.html">3.4.106</a> इत्यत्र प्रतिषेधो न भ्वति , अनित्यत्वाऽदस्य प्रतिषेधस्य। <b>इदमस् थमुः</b> <a href="5.3.24.html">5.3.24</a> इत्युकारानुबन्धनिर्देशादनित्यत्वमुपलक्ष्यते।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>विभक्तिस्थास्तवर्गसकारमकारा इतो न स्युः । इति सकारस्य नेत्त्वम् ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>विभक्तिस्थास्तवर्गसमा नेतः। इति सस्य नेत्त्वम्। रामाः॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा <b>उपदेशेऽजनुनासिक इत्</b> <a href="1.3.2.html">1.3.2</a> इत्यस्मात् <b>लशक्वतद्धिते</b> <a href="1.3.8.html">1.3.8</a> इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । अस्य प्रकरणस्य इदम् तृतीयम् सूत्रम् ।  एतत् <b>इत्संज्ञानिषेधसूत्रम्</b> अस्ति, यतः अनेन सूत्रेण इत्संज्ञायाः निषेधः क्रियते । <b>'विभक्ति'संज्ञकप्रत्ययानाम्  औपदेशिकस्वरूपस्य अन्ते विद्यमानाः तवर्गीयवर्णाः, सकारः तथा मकारः <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञकाः न भवन्ति</b> - इति अस्य सूत्रस्य आशयः ।</p>
<p><title>विभक्तिसंज्ञा</title></p>
<p>विभक्तिः इति व्याकरणविशिष्टा काचित् संज्ञा । अष्टाध्याय्यां 'विभक्तिः' इति संज्ञा द्वयोः स्थलयोः पाठिता अस्ति  —</p>
<p><list></p>
<ol>
<li>
<p><b>विभक्तिश्च</b> <a href="1.4.104.html">1.4.104</a> इति सूत्रेण सर्वे (एकविंशतिः) सुप्-प्रत्ययाः, सर्वे (अष्टादश) तिङ्-प्रत्ययाः च 'विभक्ति'संज्ञां प्राप्नुवन्ति । यथा - जस्, अम्, शस्, भ्याम्, तिप्, तस्, झि - एते सर्वे प्रत्ययाः विभक्तिसंज्ञकाः भवन्ति ।</p>
</li>
<li>
<p>तद्धितप्रकरणे <b>प्राग्दिशो विभक्तिः</b> <a href="5.3.1.html">5.3.1</a> अस्मिन् अधिकारे पाठिताः सर्वे तद्धितप्रत्ययाः विभक्तिसंज्ञकाः भवन्ति । यथा - दानीम्, एद्युस्, द्यस्, आदयः ।</p>
</li>
</ol>
<p></list></p>
<p><title>विभक्तिसंज्ञकानाम् अन्तिमवर्णस्य इत्संज्ञानिषेधः</title></p>
<p>सर्वेषाम् विभक्तिसंज्ञकप्रत्ययानाम् औपदेशिकस्वरूपे (मूलस्वरूपे) अन्ते विद्यमानाः तवर्गीयवर्णाः (त्, थ्, द्, ध्, न्), सकारः तथा मकारः - एते इत्संज्ञां नैव प्राप्नुवन्ति - इति अस्य सूत्रस्य आशयः । <b>हलन्त्यम्</b> <a href="1.3.3.html">1.3.3</a> अनेन सूत्रेण प्राप्तायाः इत्संज्ञायाः अत्र निषेधः कृतः अस्ति । कानिचन उदाहरणानि एतानि —</p>
<ol>
<li>
<p>द्वितीयैकवचनस्य प्रत्ययः <b>अम्</b> इति अस्ति । अस्य प्रत्ययस्य औपदेशिकस्वरूपे अन्ते मकारः विद्यते, अतः अस्य <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञा भवितुम् अर्हति । परन्तु अयं विभक्तिसंज्ञकःप्रत्ययः, अतः <b>न विभक्तौ तुस्माः</b> <a href="1.3.4.html">1.3.4</a> सूत्रेण मकारस्य इत्संज्ञानिषेधः भवति । इत्युक्ते, 'अम्' इत्यत्र मकारः इत्संज्ञकः नास्ति । अतएव प्रक्रियायाम् <b>तस्य लोपः</b> <a href="1.3.9.html">1.3.9</a> इत्यनेन मकारः न लुप्यते, अतश्च द्वितीयैकवचनस्य रूपेषु (यथा, रामम्, मुनिम् इत्यत्र) अस्य श्रवणम् भवति ।</p>
</li>
<li>
<p>पञ्चम्येकवचनस्य 'ङसि' प्रत्ययः यदा अकारान्तात् अङ्गात् विधीयते, तदा तस्य 'आत्' इति आदेशः भवति । अत्रापि आदेशस्य औपदेशिकस्वरूपे तकारः अन्ते विद्यते, अतः <b>हलन्त्यम्</b> <a href="1.3.3.html">1.3.3</a> इत्यनेन अस्य इत्संज्ञा प्राप्नोति । परन्तु 'ङस्' इत्यस्मात् विभक्तिसंज्ञकप्रत्ययात् प्राप्तः 'आत्' इति आदेशः अपि विभक्तिसंज्ञकः एव, अतः अस्मिन् आदेशे विद्यमानस्य तकारस्य <b>न विभक्तौ तुस्माः</b> <a href="1.3.4.html">1.3.4</a> इत्यनेन इत्संज्ञानिषेधः जायते । अतएव रामशब्दस्य पञ्चम्येकवचने 'रामात्' इत्यत्र तकारस्य उच्चारणम् अवश्यम् भवति ।</p>
</li>
<li>
<p><b>दानीं च</b> <a href="5.3.18.html">5.3.18</a> अनेन सूत्रेण 'दानीम्'  इति  विभक्तिप्रत्ययः दीयते ।अस्य मकारस्य अपि <b>न विभक्तौ तुस्माः</b> <a href="1.3.4.html">1.3.4</a> इत्यनेन इत्संज्ञानिषेधः भवति । अतएव 'इदानीम्' इति मकारान्तशब्दः सिद्ध्यति ।</p>
</li>
<li>
<p>लट्लकारस्य परस्मैपदस्य प्रथमपुरुषद्विवचनस्य प्रत्ययः 'तस्' इति अस्ति । अस्मिन् विभक्तिसंज्ञके प्रत्यये विद्यमानस्य सकारस्य  <b>न विभक्तौ तुस्माः</b> <a href="1.3.4.html">1.3.4</a> इति इत्संज्ञानिषेधः भवति । अग्रे तस्य विसर्गादेशे कृते 'पठतः / गच्छतः' एतादृशानि रूपाणि सिद्ध्यन्ति ।</p>
</li>
<li>
<p>लङ्लकारस्य उत्तमपुरुषैकवचनस्य 'अम्' इति प्रत्ययस्य अन्ते विद्यमानस्य मकारस्य <b>न विभक्तौ तुस्माः</b> <a href="1.3.4.html">1.3.4</a> इति इत्संज्ञानिषेधः भवति ।</p>
</li>
</ol>
<p><b>न विभक्तौ तुस्माः</b> <a href="1.3.4.html">1.3.4</a> इत्यस्य सूत्रस्य प्रसक्तिः केवलं विभक्तिसंज्ञकप्रत्ययानां विषये एव विद्यते, सर्वेषां विषये न । यथा , 'तुमुन्', 'श्नम्', 'तास्', 'ईयसुँन्' एतेषाम् औपदेशिकस्वरूपस्य अन्तिमवर्णः यद्यपि तवर्गीयवर्णः/सकारः/मकारः अस्ति, तथापि एते विभक्तिसंज्ञकाः न, अतः एतेषाम् अन्तिमवर्णस्य अवश्यम् इत्संज्ञा भवति ।</p>
<p><title>सूत्रस्य अनित्यत्वम्</title></p>
<p><b>न विभक्तौ तुस्माः</b> <a href="1.3.4.html">1.3.4</a> इति सूत्रम् <b>अनित्यम्</b> अस्ति । इत्युक्ते, कुत्रचित् प्रत्ययस्य विभक्तिसंज्ञायाम् सत्याम् अपि तस्य अन्ते विद्यमानस्य तवर्गीयवर्णस्य उत मकारस्य  इत्संज्ञा अवश्यं कृता दृश्यते । यथा, तद्धिताधिकारे <b>किमोऽत्</b> <a href="5.3.12.html">5.3.12</a> इत्यत्र पाठितः 'अत्' प्रत्ययः यद्यपि विभक्तिसंज्ञकः अस्ति, तथापि अस्य अन्ते विद्यमानः तकारः इत्संज्ञकः भवति, अतः <b>तस्य लोपः</b> <a href="1.3.9.html">1.3.9</a> इत्यनेन तस्य लोपः अपि क्रियते ।</p>
<p><b>न विभक्तौ तुस्माः</b> <a href="1.3.4.html">1.3.4</a> इत्यस्य अनित्यत्वस्य ज्ञापकम् अस्ति <b>इदमस्थमुः</b> <a href="5.3.24.html">5.3.24</a> इति सूत्रम् । अस्मिन् सूत्रे आचार्यः 'थमु' इति विभक्तिसंज्ञकं प्रत्ययं पाठयति । अस्मिन् सूत्रे विद्यमानः उकारोत्तरः अकारः मकारस्य <b>हलन्त्यम्</b> <a href="1.3.3.html">1.3.3</a> इत्यनेन जायमानायाः इत्संज्ञायाः बाधनार्थम् स्थापितः अस्ति । वस्तुतस्तु मकारस्य विषये <b>हलन्त्यम्</b> <a href="1.3.3.html">1.3.3</a> इत्यनेन प्राप्ता इत्संज्ञा  <b>न विभक्तौ तुस्माः</b> <a href="1.3.4.html">1.3.4</a>  इत्यनेनैव निषिध्यते । अतः 'थमु' इत्यस्य स्थाने 'थम्' इत्युच्यते चेदपि नैव दोषाय । तथापि आचार्यः मकारात् अनन्तरम् व्यर्थम् उकारं स्थापयति । अयम् उकारः व्यर्थः भूत्वा एतत् ज्ञापयति, यत् <b>न विभक्तौ तुस्माः</b> <a href="1.3.4.html">1.3.4</a>  इत्यनेन निर्दिष्टः इत्संज्ञानिषेधः कुत्रचित् विधीयते ।</p>
<p><title>विभक्तिप्रत्ययानाम् आदेशाः</title></p>
<p>विभक्तिप्रत्ययानाम् ये आदेशाः विधीयन्ते, तेषु विद्यमानानाम् तवर्गीयवर्णानाम्, सकारस्य, मकारस्य च विषये वस्तुतः <b>न विभक्तौ तुस्माः</b> <a href="1.3.4.html">1.3.4</a> इत्यनेन इत्संज्ञानिषेधः नैव प्रवर्तेत, यतः आदेशविधानसमये तु विभक्तिसंज्ञा नैव विद्यते, अपितु आदेशात् अनन्तरम् स्थानिवद्भावेन विभक्तिसंज्ञाविधानम् भवितुम् अर्हति । इत्युक्ते, आदेशसमये तु <b>हलन्त्यम्</b> <a href="1.3.3.html">1.3.3</a> इत्यस्य प्रसक्तिः अस्त्येव । यथा, <b>अतो भिस ऐस्</b> <a href="7.1.9.html">7.1.9</a> इत्यनेन भिस्-प्रत्ययस्य स्थाने जायमानस्य ऐस्-आदेशस्य आदेशविधानसमये विभक्तिसंज्ञा नास्ति अपितु आदेशात् अनन्तरम् स्थानिवद्भावेन विभक्तिसंज्ञा विधीयते । अतः आदेशविधानसमये तु  <b>हलन्त्यम्</b> <a href="1.3.3.html">1.3.3</a> इत्यनेन सकारस्य इत्संज्ञा अवश्यं भवेत् । एवमेव, <b>टाङसिङसामिनात्स्याः</b> <a href="7.1.12.html">7.1.12</a> इत्यनेन ङसिँ-प्रत्ययस्य जायमानस्य आत्-आदेशस्य तकारः, तथा च <b>ङेराम्नद्याम्नीभ्यः</b> <a href="7.3.116.html">7.3.116</a> इत्यनेन ङि-प्रत्ययस्य विधीयमानस्य आम्-आदेशस्य मकारः, एवमेव <b>तस्थस्थमिपां तान्तन्तामः</b> <a href="3.4.101.html">3.4.101</a> इत्यनेन मिप्-प्रत्ययस्य आदेशस्वरूपस्य 'अम्' इत्यस्य मकारः - एते सर्वे वस्तुतः  <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञकाः अवश्यं भवेयुः । परन्तु एतेषाम् सर्वेषाम् अपि इत्संज्ञानिषेधः एव इष्यते, नो चेत् 'रामैः, रामात्, नद्याम्, अपठम्' - एतादृशाणि रूपाणि नैव सिद्ध्येयुः । एतादृशः इत्संज्ञानिषेधः शास्त्रपद्धत्या कथं करणीयः इति अत्र प्रश्नः उदेति । अस्मिन् विषये व्याख्यानेषु कुत्रापि किमपि न लभ्यते । कानिचन समाधानानि प्रायः भवितुम् शक्नुयुः -</p>
<p>अ) <b>न विभक्तौ तुस्माः</b> <a href="1.3.4.html">1.3.4</a> इत्यत्र 'विभक्तौ' इत्यस्य अर्थः 'विभक्तिविषये' इति क्रियते चेत् विभक्तिसंज्ञकात् विहितस्य आदेशस्य विषये (आदेशस्य विभक्तिसंज्ञायाः अभावात् अपि)  अस्य सूत्रस्य प्रसक्तिः ज्ञापयितुम् शक्यते । अनेन 'आत्', 'अम्' एतादृशेषु विद्यमानस्य अन्तिमवर्णस्य इत्संज्ञानिषेधः सम्भवति ।</p>
<p>आ) <b>न विभक्तौ तुस्माः</b> <a href="1.3.4.html">1.3.4</a> इत्यत्र  विद्यमानां 'विभक्ति'संज्ञाम्  <i>भाविनीसंज्ञाम्</i> मत्वा 'यस्य शब्दस्य विभक्तिः इति संज्ञा अग्रे भविष्यति, तस्य विषये प्रारम्भे एव इदं सूत्रं प्रवर्तते' इति अर्थं स्वीकृत्य 'आत्', 'अम्' आदीनाम् आदेशानाम् विषये विभक्तिसंज्ञाविधानात् पूर्वमेव अनेन सूत्रेण इत्संज्ञानिषेधः भवितुम् अर्हति ।</p>
<p>इ) एतेषु सर्वेषु सूत्रेषु प्रश्लेषस्य आधारेण कश्चन अन्यः वर्णः अन्ते संस्थाप्ययितुम् शक्यते ।  यथा, <b>अतो भिस ऐस्</b> <a href="7.1.9.html">7.1.9</a> इत्यस्य स्थाने 'अतो भिस ऐस्स्' इति सकारप्रश्लेषः । <b>टाङसिङसामिनात्स्याः</b> <a href="7.1.12.html">7.1.12</a> इत्यस्य स्थाने 'टाङसिङसामिनात्त्स्याः' इति तकारप्रश्लेषः । <b>ङेराम्नद्याम्नीभ्यः</b> <a href="7.3.116.html">7.3.116</a> इत्यत्र 'ङेराम्म्नद्याम्नीभ्यः' इति मकारप्रश्लेषः । <b>तस्थस्थमिपां तान्तन्तामः</b> <a href="3.4.101.html">3.4.101</a> इत्यत्रापि 'तस्थस्थमिपां तान्तन्ताम्मः' इति मकारप्रश्लेषः । एतादृशाः प्रश्लेषाः क्रियन्ते चेत् प्रक्रियायाः प्रारम्भे प्रश्लिष्टवर्णस्य <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञां कृत्वा ततः अवशिष्टस्य अंशस्य आदेशविधानम् कर्तुम् शक्यते ।</p>
<p>ई)  प्रयोजनं विना कुत्रापि इत्संज्ञा न भवति, अतः 'ऐस्, आत्, आम्, अम्' - एतादृशेषु आदेशेषु अन्तिमवर्णस्य इत्संज्ञाप्रयोजनाभावं मत्वा अपि इत्संज्ञानिषेधः वक्तुं शक्यते ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p><b>न विभक्तौ तुस्माः</b> - अथ जसः सकारस्यहलन्त्यम्मितीत्संज्ञायां लोपमाशङ्क्याह — न विभक्तौ । तु स् म एतेषां द्वन्द्वः । 'इत' इत्यनुवृत्तं बहुवचनान्ततया विपरिणम्यते । तदाह — विभक्तिस्था इत्यादिना । </p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 1.3.4
sutra: न विभक्तौ तुस्माः</p>
<hr />
<p>वृक्षादिति तकारस्येत्संज्ञायाम्'तित्स्वरितम्' स्यात्। ननु चादेशोतरकालं स्थानिवद्भावेनास्य विभक्तिसंज्ञा, उपदेशानन्तरमेवेत्संज्ञा प्राप्नेति? सत्यम्; प्रतिषेधसामर्थ्यतु भाविन्यपि विभक्तित्वे प्रतिषेधो भविष्यति। वर्गग्रहणं किम्?वृक्षानित्यत्रापि यथा स्यात् क्व पुनरुपदेशे नकारोऽयमन्त्यः, म तावतस्य क्वचिदुपदेशः?'शसो न' इत्यत्र त्वकारो नकारस्येत्संज्ञापरित्राणार्थ इति शक्यं वक्तुम्। इह तर्हि'झस्य रन्' पचेरन्निति। ब्राह्यणा इति। रूपोदाहरणमेतत्। कार्योदाहरणं तु भवतः इति। अत्र'सिति च' इति पदत्वे जश्त्वं स्यात्। पचतः पचथ इत्यत्र प्रयोजनाभावादेव न भविष्यतीति शक्यं वक्तुम्। अपचतामित्यादि। तामादयस्तसादीनामन्त्यादचः परे स्युः। किमोऽत् इत्यस्य प्राग्दिशो विभक्तिः इति विभक्तित्वम्। इटोऽत् इत्यस्यापि स्थानिवद्भावेनेति तयोरपि प्रतिषेधः प्राप्नोति, तत्राह-किमोऽदित्यादि। अनित्यत्वं तु ठिदमस्थमुःऽ इति थमोरुकारोऽनुबन्धाद्विज्ञायते। क्वचितु वृतावेव ठिदमस्थमुःऽइत्युकारानुबन्धनिर्दशादनित्यत्वमुपलक्ष्यते इति पठ।ल्ते। इदानीं तदानीमिति। दानीमस्तु प्रतिष्रेधो भवत्येव। अनित्यत्वं हि ज्ञापितम्, न पुनः प्राग्दिशीयेष्वस्याप्रवृत्तिः॥</p></div>