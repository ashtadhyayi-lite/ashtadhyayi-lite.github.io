<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.1.59.html"><button class="muted-button">Prev 5.1.59</button></a>
        <a href="5.1.61.html"><button class="muted-button">Next 5.1.61</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p>'तत् अस्य परिमाणम्' (इति) पञ्चत्-दशतौ वर्गे वा </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p>'अस्य वर्गस्य परिमाणम्' अस्मिन् अर्थे 'पञ्चत्' तथा 'दशत्' शब्दौ विकल्पेन निपात्येते ।</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p>'पञ्च परिमाणमस्य वर्गस्य' अस्मिन् अर्थे वर्तमानसूत्रेण 'पञ्चत्' इति शब्दः निपात्यते । तथैव, 'दश परिमाणमस्य वर्गस्य' अस्मिन् अर्थे 'दशत्' अयम् शब्दः अपि निपात्यते । </p>
<p>पञ्च परिमाणमस्य वर्गस्य / पञ्चानां समूहः</p>
<p>= पञ्च + डति [निपातनात् डति-प्रत्ययः । प्रत्ययस्थः इकारः उच्चारणार्थः]</p>
<p>→ पञ्च् + अत् [<b>टेः</b> <a href="6.4.143.html">6.4.143</a> इति टिलोपः]</p>
<p>→ पञ्चत्</p>
<p>तथैव, दश परिमाणमस्य वर्गस्य / दशानां समूहः </p>
<p>= दश + डति [निपातनात् डति-प्रत्ययः । प्रत्ययस्थः इकारः उच्चारणार्थः]</p>
<p>→ दश्  + अत्   [<b>टेः</b> <a href="6.4.143.html">6.4.143</a> इति टिलोपः]</p>
<p>→ दशत्</p>
<p>स्मर्तव्यम् - अस्मिन् सूत्रे 'वा' इति उच्यते, अतः पक्षे 'पञ्च' शब्दात् तथा 'दश' शब्दात् <b>सङ्ख्याया अतिशदन्तायाः कन्</b> <a href="5.1.22.html">5.1.22</a> इत्यनेन कन्-प्रत्ययः अपि एताभ्याम् शब्दाभ्याम् विधीयते । अतः 'पञ्च परिमाणमस्य सः पञ्चकः' तथा 'दश परिमाणमस्य सः दशकः' इति शब्दौ अपि सिद्ध्यतः ।</p>
<p>ज्ञातव्यम् - अस्मिन् सूत्रे 'वर्ग' इति शब्दः प्रयुज्यते । वस्तुतः द्वौ सूत्रौ पूर्वम् <b>संख्यायाः संज्ञासंघसूत्राध्ययनेषु</b> <a href="5.1.58.html">5.1.58</a> इत्यत्र विद्यमानः 'सङ्घ' शब्दः अत्र अनुवृत्या स्वीक्रियते चेत् 'वर्ग' ग्रहणस्य आवश्यकता एव नास्तीति भासते ।  अस्य उत्तरार्थम् न्यासकारः वदति  -  'सङ्घशब्दो हि प्राणिसमुदाये रूढः। वर्गशब्दस्तु समूहमात्रे इति वर्गग्रहणं कर्तव्यः' । इत्युक्ते, 'सङ्घ' शब्दः केवल् प्राणिनाम् समूहार्थम् प्रयुज्यते, अन्येषाम् समूहार्थम् न । The word सङ्घ commonly represents only a group of animals. । अत्र निपातितौ 'पञ्चत्' तथा 'दशत्' शब्दौ साधारणवर्गानाम् निर्देशार्थमपि प्रयुज्यते, न हि केवलम् प्राणिनाम् निर्देशार्थम् । अतएव अत्र 'वर्ग' शब्दस्य विशिष्टरूपेण ग्रहणम् कृतमस्ति । </p>
<h2 id="kashika">Kashika</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p>पञ्चत् दशतित्येतौ निपात्येते तदस्य अप्रिमाणम् इत्यस्मिन् विषये वर्गेऽभिधेये। सङ्ख्यायाः इति कनि प्राप्ते डतिर्निपात्यते। वावचनात् पक्षे सोऽपि भवति। पञ्च परिमाणस्य पञ्चद् वर्गः। दशद्वर्गः। पञ्चको वर्गः। दशको वर्गः।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p>पञ्च परिमाणमस्य पञ्चद्वर्गः । दशत् । पक्षे पञ्चकः । दशकः ॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p><b>पञ्चद्दशतौ वर्गे वा</b> - पञ्चद्दशतौ । पञ्च दश वा परिमाणमस्य वर्गस्येत्यर्थे एतौ निपात्येते इत्यर्थः । पञ्चद्वर्ग इति । पञ्च परिमाणमस्येत्यर्थे पञ्चन्शब्दाड्डतिप्रत्ययः । तत्र इकार उच्चारणार्थः ।टे॑रिति टिलोपः । दशदिति । दश परिमाणमस्य वर्गस्येति विग्रहः । डतिः । डित्त्वाट्टिलोपः । एतदर्थमेव डित्त्वम् । पक्षे इति । डत्यभावपक्षे 'संख्यायाः' इति कन्नित्यर्थः । </p>
<h2 id="padamanjari">Padamanjari</h2><a href="#">Up</a>
<hr />
<p>index: 5.1.60
sutra: पञ्चद्दशतौ वर्गे वा</p>
<hr />
<p>सङ्घग्रहणे प्रकृते वर्गग्रहणं सूत्राध्ययनयोरनुवृत्तिर्मा भूदिति, अप्राण्यर्थं च; सङ्घशब्दस्य प्राणिविषयत्वात् ॥</p></div>