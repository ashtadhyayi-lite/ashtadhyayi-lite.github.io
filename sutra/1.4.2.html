<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.4.1.html"><button class="muted-button">Prev 1.4.1</button></a>
        <a href="1.4.3.html"><button class="muted-button">Next 1.4.3</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>विप्रतिषेधे परम् कार्यम् </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>तुल्यबलसूत्रयोः समानकाले प्रसक्तिः अस्ति चेत् परसूत्रस्यैव प्रयोगः भवति । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>If two सूत्राणि which can be invoked independent of each other happen to conflict at the same step during a प्रक्रिया, then out of these two the one that appears later in अष्टाध्यायी gets used at that place. </p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>प्रक्रियायाम् यत्र कस्मिंश्चित् स्थले द्वयोः भिन्नयोः सूत्रयोः समानकाले प्रसक्तिः अस्ति, तर्हि कस्य सूत्रस्य प्रयोगः करणीयः अस्मिन् विषये अनेन सूत्रेण सिद्धान्तः प्रोक्तः अस्ति । यत्र द्वयोः तुल्यबलयोः सूत्रयोः समानकाले प्रसक्तिः जायते, तत्र अष्टाध्याय्यां अनन्तरम् यत् सूत्रमुक्तमस्ति, तस्य प्रयोगः भवति इत्याशयः ।</p>
<p>अस्य सूत्रस्य अर्थम् ज्ञातुमादौ 'तुल्यबलम्' इत्युक्ते किम्, तत् जानीमः । यदि द्वयोः सूत्रयोः परस्परयोः प्रसक्तिं विना अपि प्रयोगः भवितुमर्हति, तर्हि तयोः सूत्रयोः तुल्यबलत्वमस्ति इत्युच्यते । एकमुदाहरणम् पश्यामः -</p>
<p><b>बहुवचने झल्येत्</b> <a href="7.3.103.html">7.3.103</a> अनेन सूत्रेण अदन्तस्य अङ्गस्य 'बहुवचनस्य सुप्-प्रत्यये परे' एकारादेशः  भवति । यथा - राम + सुप्   = रामेषु ।</p>
<p><b>सुपि च</b> <a href="7.3.102.html">7.3.102</a> अनेन सूत्रेण अदन्तस्य अङ्गस्य 'यञादि-सुप्-प्रत्यये परे' आकारादेशः भवति । यथा - राम + भ्याम् → रामाभ्याम् ।</p>
<p>एतयोः द्वयोः सूत्रयोः परस्पराभ्याम् विना अपि भिन्नेषु स्थलेषु प्रसक्तिः अस्ति । यथा - 'राम + सुप्  → रामेषु' इत्यत्र केवलं <b>बहुवचने झल्येत्</b> <a href="7.3.103.html">7.3.103</a>  अस्य प्रयोगः भवितुमर्हति, <b>सुपि च</b> <a href="7.3.102.html">7.3.102</a> अस्य न । तथैव, 'राम + भ्याम् → रामाभ्याम्' इत्यत्र केवलं  <b>सुपि च</b> <a href="7.3.102.html">7.3.102</a> एतत् सूत्रम् प्रयुज्यते,  <b>बहुवचने झल्येत्</b> <a href="7.3.103.html">7.3.103</a> एतस्य प्रसक्तिः नास्ति । अतः एतयोः द्वयोः सूत्रयोः मध्ये 'तुल्यबलत्वम्' अस्ति इत्युच्यते ।</p>
<p>इदानीम् 'राम + भ्यस्' अत्र किम् भवति पश्यामः । अत्र 'भ्यस्' प्रत्ययः यञादिः अस्ति, अतः अत्र  <b>सुपि च</b> <a href="7.3.102.html">7.3.102</a> इत्यनेन अङ्गस्य दीर्घादेशः भवितुमर्हति । परन्तु अत्र 'भ्यस्' अयम् बहुवचनस्य प्रत्ययः अपि अस्ति, अतः अत्र  <b>बहुवचने झल्येत्</b> <a href="7.3.103.html">7.3.103</a>  इत्यनेन अङ्गस्य एकारादेशः अपि भवितुमर्हति । अतः अत्र द्वयोः तुल्यबलयोः सूत्रयोः समानस्थले प्रसक्तिः अस्ति । अस्याम् स्थितौ  <b>विप्रतिषेधे परं कार्यम्</b> <a href="1.4.2.html">1.4.2</a> इत्यनेन एतत् स्पष्टीक्रियते यत् अत्र परसूत्रस्यैव प्रयोगः करणीयः । इत्युक्ते, अत्र <b>बहुवचने झल्येत्</b> <a href="7.3.103.html">7.3.103</a> इत्यनेन एकारादेशः एव भवति,  <b>सुपि च</b> <a href="7.3.102.html">7.3.102</a>  इत्यनेन आकारादेशः न । अतः अत्र राम + भ्यस् = रामेभ्यः इति रूपं सिद्ध्यति ।</p>
<p>अन्यदेकमुदाहरणम् पश्यामः - </p>
<p><b>अचि श्नुधातुभ्रुवां य्वोरियङुवङौ</b> <a href="6.4.77.html">6.4.77</a> इत्यनेन  इकारान्तधातोः अजादिप्रत्यये परे इयङ्-आदेशः विधीयते । यथा -   रि (गतौ, तुदादिगणः) + श + ति → रियति । </p>
<p><b>सार्वधातुकार्धधातुकयोः</b> <a href="7.3.84.html">7.3.84</a> इत्यनेन इकारान्तधातोः सार्वद्धातुके / आर्द्धधातुके प्रत्यये परे गुणादेशः भवति । यथा - नी (प्रापणे, भ्वादिगणः) + तुमुन् → नेतुम् ।</p>
<p>उपरिनिर्दिष्टयोः उदाहरणयोः  उभयोः सूत्रयोः  स्वतन्त्ररूपेण प्रसक्तिः अस्ति, अतः  एतयोर्मध्ये तुल्यबलत्वमस्ति इत्युच्यते । इदानीम् 'नी (प्रापणे, भ्वादिगणः) + शप् + ति' इत्यत्र किं भवति पश्यामः । शप् (=अ) इति अजादिप्रत्ययः अस्ति, अतः अत्र  <b>अचि श्नुधातुभ्रुवां य्वोरियङुवङौ</b> <a href="6.4.77.html">6.4.77</a>  इत्यनेन इयङ्-आदेशः भवितुमर्हति, तथा च शप् इति सार्वधातुकः प्रत्ययः अस्ति अतः अत्र   <b>सार्वधातुकार्धधातुकयोः</b> <a href="7.3.84.html">7.3.84</a>  इत्यनेन गुणः अपि भवितुमर्हति । अस्यामवस्थायाम् वर्तमानसूत्रेण अत्र परसूत्रस्यैव प्रसक्तिः निर्दिश्यते । अतः अत्र <b>सार्वधातुकार्धधातुकयोः</b> <a href="7.3.84.html">7.3.84</a>  इत्यनेन गुणं कृत्वा 'नयति' इति रूपं सिद्ध्यति ।</p>
<p>अनेन प्रकारेण यत्र द्वयोः तु्ल्यबलसूत्रयोः समानस्थले प्रसक्तिः अस्ति (इत्युक्ते, यत्र विप्रतिषेधः अस्ति), तत्र सदा परसूत्रस्यैव प्रयोगः भवति ।</p>
<p>अस्य सूत्रस्य विषये बिन्दुद्वयम् ज्ञातव्यम् -</p>
<ol>
<li>
<p>यदि द्वयोः सूत्रयोः मध्ये तुल्यबलत्वं नास्ति, तर्हि ताभ्याम् एकं सूत्रमन्यस्य अपवादः अस्ति इत्युच्यते । अस्याम् स्थितौ अपवादसूत्रस्यैव प्रयोगः करणीयः । </p>
</li>
<li>
<p><b>विप्रतिषेधे परं कार्यम्</b> <a href="1.4.2.html">1.4.2</a> अस्य सूत्रस्य प्रसक्तिः केवलं सपादसप्ताध्याय्याम् एव भवति । त्रिपाद्याम् परसूत्राणि पूर्वसूत्राणामपेक्षया असिद्धानि सन्ति, अतः तत्र पूर्वपरयोः सूत्रयोः समानस्थले प्रसक्तिः अस्ति चेत् नित्यं पूर्वसूत्रस्यैव प्रयोगः भवति ।</p>
</li>
</ol>
<h2 id="kashika">Kashika</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>तुल्यबलविरोधो विप्रतिषेधः। यत्र द्वौ प्रसङ्गावन्यार्थवेकस्मिन् युगपत् प्राप्नुतः, स तुल्यबलविरोधो विप्रतिषेधः। तस्मिन् विप्रतिषेधे परं कार्यं भवति। उत्सर्गापवादनित्यानित्यान्तरङ्गबहिरङ्गेषु तुल्यबलता न अस्तीति न अयमस्य योगस्य विषयः। बलवतैव तत्र भवितव्यम्। अप्रवृत्तौ, पर्यायेण वा प्रवृत्तौ प्राप्तायां वचनमारभ्यते। <b>अतो दीर्घो यञि</b> <a href="7.3.101.html">7.3.101</a>, <b>सुपि च</b> <a href="7.3.102.html">7.3.102</a> इत्यस्य अवकाशः वृक्षाभ्याम्, प्लक्षाभ्याम्। <b>बहुवचने झल्येत्</b> <a href="7.3.103.html">7.3.103</a> इत्यस्य अवकाशः वृक्षेषु, प्लक्षेषु। इह उभयं प्राप्नोति वृक्षेभ्यः, प्लक्षेभ्यः इति। परं भवति विप्रतिषेधेन।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>तुल्यबलविरोधे परं कार्यं स्यात् । इति लोपे प्राप्ते । पूर्वत्रासिद्धम् &lt;{SK12}&gt; इति रोरि &lt;{SK173}&gt; इत्यस्यासिद्धत्वादुत्वमेव । मनोरथः ॥</p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>तुल्यबलविरोधे परं कार्यं स्यात्। इति लोपे प्राप्ते। पूर्वत्रासिद्धमिति रोरीत्यस्यासिद्धत्वादुत्वमेव। मनोरथः॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p><b>विप्रतिषेधे परं कार्यम्</b> - ननु परत्वाद्रेफलोप एव स्यादिति शङ्कितुमाह — विप्रतिषेधे । विप्रतिपूर्वात्सेधतेर्घञि उपसर्गवशात्परस्परविरोधे विप्रतिषेधशब्दः । विरोधश्च तुल्यबलयोरेव लोकसिद्धः । नहि मशकसिंहयोर्विरोध इत्यस्ति । तदाह — तुल्यबलेति । द्वयोः शास्त्रयोः क्वचिल्लब्धावकाशयोरेकत्र लक्ष्ये युगपत्सम्भवस्तुल्यबलविरोधः । कार्यस्य परत्वञ्च-परसास्त्रविहितत्वमेव । इति लोपे च प्राप्त इति ।हशि चे॑त्यस्यावकाशः-शिवो वन्द्य इति । रेफलोपस्यावकाशः-पुना रमते इति । तत्र हि रोरित्युकारानुबन्धग्रहणाद्धसिचेत्यप्रसक्तम् । ततश्च तयोस्तुल्यबलयोः उत्वरेफलोपयोर्मनोरथ इत्यत्र युगपत्सम्भवादन्यतरस्मिन् बाधनीये सति परत्वादुत्वं बाधित्वा रेफलोपे प्राप्ते इत्यर्थः । तामिमां रेफलोपशङ्कां परिहरति-पूर्वत्रेति । अत्र रेफलोपस्यासिद्धत्वादित्यनुक्त्वा रो रीत्यस्यासिद्धत्वादिति ब्राउवन् पूर्वत्रासिद्धमित्य्तर शास्त्रासिद्धत्वमेवाभ्युपैति, नतु कार्यासिद्धत्वम् । तथा सति हि अतिदेशस्यारोपरूपत्वादऽसिद्धत्वोरोपान्निरधिष्ठानारोपाऽसम्भवेन सूत्रोदाहरणसम्पत्त्यै परत्वाल्लक्ष्ये कार्यप्रवृत्तेरावश्यकतया परत्वात्त्रैपादिके कार्ये जाते तत्राऽभावप्रतियोगित्वारोपेऽपि देवदत्तस्य न पुनरुन्मज्जनमिति न्यायेन स्थानीबूतरोरभावाद्धशि चेत्यस्य प्राप्तिर्न स्यात् । शास्त्राऽसिद्धत्वे तु यद्यत्रैपादिकं शास्त्रं प्रवृत्त्युन्मुखं तत्त्च्चास्त्र एवासिद्धत्वारोपात्पूर्वशास्त्रप्रतिबन्धकस्य परशास्त्रस्य उच्छेदबुद्धौ सत्यांविप्रतिषेधे परं कार्य॑मिति न प्रवर्तते । तदुक्तं — ॒पूर्वत्रासिद्धे नास्ति विप्रतिषेधोऽभावादुत्तरस्ये॑ति ततश्च स्थानिनो निवृत्त्यभावात्पूर्वशास्त्रप्रवृत्तिर्निर्बाधा । एतच्च पूर्वत्रासिद्धमित्यत्र, अचः परस्मिन्नित्यत्र, षत्वतुकोरसिद्ध इत्यत्र च भाष्ये स्पष्टम् । न च तौ सदित्यादिनिर्देशाद्देवदत्तहन्तृन्यायो न सार्वत्रिक इति वाच्यं,हते सति देवदत्ते तद्धन्तरि हतेऽपि देवदत्तस्य न पुनरुन्मेषः । हन्तृहन्तरि हतत्वारोपे तु सुतरां नोन्मेषः । देवदत्तं हन्तुमुद्युक्तस्य हनने तु देवदत्तस्य जीवनमस्त्येवे॑ति न्यायशरीरम् । तावित्यादौ च वृद्धिहन्तुः पूर्वसवर्णदीर्घस्य हननोद्यमसजातीयं प्रसङ्गमात्रम् । न तु हननस्थानीया लक्ष्ये कार्यप्रवृत्तिरावश्यकी । ततस्च प्रवृत्तस्य रेफलोपस्याऽसिद्धत्वेऽपि देवदत्तहन्तृहतन्यायेन रोरुन्मेषा.ञभावादुत्वं न भवतीति शब्दरत्ने प्रपञ्चितम् । न च उत्वकार्यासिद्धत्वपक्षे ।ञपि मनोरथसिद्धिरस्त्येव, दर्शनाऽभावरूपरेफलोपस्याभावरूपा.ञसिद्धत्व सति रोरुन्मेषावश्यकत्वात्, अभावाभावस्य प्रतियोगिरूपत्वादिति वाच्यं, एवमपि कार्यासिद्धत्वे अमू अमी इत्याद्यसिद्धेः । यता चैतत्तथा अदस्शब्दनिरूपणावसरे प्रपञ्चयिष्यते ।</p>
<h2 id="padamanjari">Padamanjari</h2><a href="#">Up</a>
<hr />
<p>index: 1.4.2
sutra: विप्रतिषेधे परं कार्यम्</p>
<hr />
<p>विप्रतिषेध इति।'षिधु शास्त्रे' 'षिधु गत्याम्'  इति भौवादिकयोरन्यतरस्य रूपम्, तस्य हि'सेधसिचसञ्जस्वञ्जाम्'  इति षत्वमिति। उपसर्गवशाच्च विरोधार्थत्वम्। धातुनां ह्युपसर्गवशादन्यश्चार्थ उपजायते,तद्यथा - प्रहारः, उपहारः, अनुहारः, संहार इति।'षिधू संराद्धौ'  इत्यस्य तु दैवादिकस्य षत्वं नास्ति,'सेधषिच'  इति शपा निर्देशात्। ठादेशप्रत्यययोःऽ इति विहितस्य तु'सात्पदाद्योः'  इति निषेधः। ननु'गतिकारकोपपदानां कृद्भिः सह सामासवचनं प्राक् सुबुत्पतेः' इति वचनान्नायं सकारः पदादिः। षत्वविषये परिभाषेयं न भवति, यदि स्याद्, गोष्ठः, भूमिष्ठ इत्यादौ सकारस्यापदादित्वात् ठादेशप्रत्यययोःऽइत्येव षत्वसिद्धेरम्बादौ गावादिग्रहणमनर्थकं स्यात्। परशब्दोऽयं त्रिलिङ्गः-परो देशः, परा सेना, परं कार्यमिति। अतोऽयमव्युत्पन्नः, पचाद्यजन्तो वा, न तु ठृदोरप्ऽ इत्यबन्तः,तथा हि सति त्रिलिङ्गता न स्यात्॥ कृल्ल्युट् नपुंसके भावे स्त्रियां क्तिन्नादयो यतः। अतो घञाद्याः पुंस्येव यथा पाकश्चयो लवः॥ वासरूपविधिर्न्नास्ति, कृल्ल्युट्तुमुन्खलर्थेषु वासरूपविधिर्नास्तीति वचनात्। स्त्रियामपि नास्ति, ठस्त्रियाम्ऽ इति प्रतिषेधात्। अतो भावघञादयः पुंस्येव। कर्तृवर्जिते तु कारके पुंनपुंसकयोः, न कथाञ्चित् स्त्रियाम्। परं कार्यमिति । परं यत्कार्यमेत्वादि तद्भवतीत्यर्थः, अथ वा-यत्परं तत्कार्यं भवति, कर्तव्यं भवतीत्यर्थः। अन्ये त्वाहुः- न क्रियापदत्वेन कार्यशब्दस्यान्वयः, नापि परं कार्यं भवति, न तु शास्त्रमित्येवं शास्त्रादिव्यावृतये कार्यशब्दः, किं तर्हि? यत्कार्यं कृत्यर्हं परं तद्भवतीति वचनव्यक्तिः। अर्हे कृत्यप्रत्ययः, किं सिद्धं भवति? तुल्यबलविरोध इति सिद्धं भवति। न ह्यपवादादीनां सन्निधावुत्सर्गादीनां कृत्यर्हत्वम्, तैर्बाधितत्वादिति। विशेधो विप्रतिषेध इति। तद्वाचित्वेनैव लोके प्रसिद्धत्वाद् विप्रतिषिद्धमित्युक्ते विरुद्धमिति गम्यते, तस्य विषयं दर्शयति-यत्रेत्यादि। यत्र विषये, वृक्षाभ्याम्, वृक्षोष्वित्यादौ चरितार्थावित्यर्थः। व्यक्तिपक्षे तु तद्विषययोःउ विध्योरन्यत्र चरितार्थत्वासम्भवाद् अन्योऽर्थः प्रयोजनमनयोस्तावन्यार्थौ। द्वौ प्रसङ्गौउकार्ये दीर्घत्वेत्वादिके युगपत्प्राप्नुतः। स विप्रतिषेधः, विप्रतिषेधस्य विषय इत्यर्थः, तुल्यबलयोर्विरोधो यस्मिन् स तथोक्तः। परं कार्ये भवतीति। यत्कार्यं कृत्यर्हं परं तद्भवतीत्यर्थः। तुल्यबलविरोध इत्यस्य व्यावर्त्यं दर्शयति-उत्सर्गापवादेत्यादि। तत्र'श्याद्व्यध'  इत्याकारान्तलक्षणो णप्रत्यय उत्सर्गः, तं परमप्यनुपसर्ग सावकाशं बाधित्वाऽनवकाशत्वात् ठातश्चोपसर्गेऽ इति क एव भवति-सग्लः, सम्लः। रधेर्णिचि रधिजभोरचिऽ इति नुम् कृताकृतप्रसङ्गित्वान्नित्यः, ठत उपधायाःऽ इति वृद्धिरनित्या, नुमि कृतेऽकारस्यानुपधात्वादप्राप्तेः। तत्र पूर्वोऽपि नुमेव भवति-रन्धयतीति। अशिश्रियद्, अदुद्रुवद् इत्यात्रान्तर्भूतचङ्पेक्षत्वाद् इयणुवान्तरङ्गौ बहिरङ्गं लघूपधगुणं परमपि बाधेते, अपवादादीनां तु परस्परसंप्रधारणायां नित्यादप्यन्तरङ्गम्, तस्मादपवादः। उक्तं च -  परं विदुः पूर्वपरोपपतौ परस्य नित्यस्य च नित्यमेव। नित्यान्तरङ्गोपगमेऽन्तरङ्गं तस्माद्विधिः प्रातिपदो बलीयान्॥ इति। द्वयोरेकत्रोपनिपातःऊपपतिः, परस्य नित्यस्य चेति। अत्र उप समस्तद्याकृतौ पदार्थे द्वयोरप्यन्यत्र कृतार्थत्वाद्विप्रतिषेधे सति परस्परप्रतिबन्धादप्रवृत्तिरेव प्रप्नोति, तद्यथा - यो हि द्वयोस्तुल्यबलयोरेकः प्रेष्यो भवति स तयोः पर्यायेण कार्यं कारोति; यदा तमुभौ युगपत्प्रेषयतो नाना दिक्षु च कार्ये भवतस्तदा यद्यसावविरोधार्थो भवति उभयोर्न करोति, तत्र विध्यर्थमिदं परं भवतीति तस्मिन् कृते यदि पूर्वस्यापि निमितमस्ति तदपि भवत्येव। यथा - भिन्धकीति, भिन्द् हि इति स्थिते परत्वाद्धिभावेपुनः प्रसङ्गविज्ञानादकज् भवति। व्यक्तौ तु पदार्थे सर्वव्यक्त्युद्देशेन शास्त्रस्य प्रवृतेस्तद्विषयोपनिपातिनोऽन्यत्र चरितार्थत्वात्पर्यायेण प्रवृतौ प्राप्तायां नियमार्थमिदम्-विप्रतिषेधे परमेव भवति, न पूर्वमिति। एतत्सूत्रारम्भाच्च पूर्वस्य लक्षणस्य तत्रानारम्भोऽनुमीयते, तदुच्यते-ठ्सकृद्गतौ विप्रतिषेधे यद्वाधितं तद्वाधितमेवऽ इति। तद्यथा-जुहुतात् त्वमिति परत्वातातङदेशे कृते स्थानिवद्भावेन प्राप्तं धित्वं न भवति। लक्ष्यानुरोधेन व्यक्त्याकृतिपदार्थाश्रयणादनयोः परिभाषयोर्विषयविभागोऽवसेयः॥</p></div>