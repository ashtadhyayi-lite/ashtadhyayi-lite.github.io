<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.3.118.html"><button class="muted-button">Prev 6.3.118</button></a>
        <a href="6.3.120.html"><button class="muted-button">Next 6.3.120</button></a>
        </nav><h2>Kashika</h2>
<hr />
<p>index: 6.3.119
sutra: मतौ बह्वचोऽनजिरादीनाम्</p>
<hr />
<p>मतौ परतो बह्वचोऽजिरादिवर्जितस्य दीर्घो भवति संज्ञायाम् विषये। उदुम्बरावती। मशकावती। वीरणावती। पुष्करावती। अमरावती। <b>नद्यां मतुप्</b> <a href="4.2.85.html">4.2.85</a> इति मतुप्प्रत्ययः। <b>संज्ञायाम्</b> <a href="8.2.11.html">8.2.11</a> इति मतोर्वत्वम्। बह्वचः इति किम्? व्रीहिमती। अनजिरादीनाम् इति किम्? अजिरवती। खदिरवती। पुलिनवती। हंसकारण्डववती। चक्रवाकवती। संज्ञायाम् इत्येव, वलयवती।</p>
<h2>Siddhanta Kaumudi</h2>
<hr />
<p>index: 6.3.119
sutra: मतौ बह्वचोऽनजिरादीनाम्</p>
<hr />
<p>अमरावती । अनजिरादीनां किम् । अजिरवती । बह्वचः किम् । व्रीहिमती । संज्ञायामित्येव । नेह । वलयवती ॥ </p>
<h2>Balamanorama</h2>
<hr />
<p>index: 6.3.119
sutra: मतौ बह्वचोऽनजिरादीनाम्</p>
<hr />
<p><b>मतौ बह्वचोऽनजिरादीनाम्</b> - मतौ । मतुप्प्रत्यये परे बह्वचो दीर्घः स्यात्संज्ञायां, न त्वजिरादीनामित्यर्थः । अमरावतीति । इन्द्रनगर्याः संज्ञेयम् । अमरा अस्यां सन्तीति विग्रहः ।मादुपधायाश्चे॑ति,संज्ञाया॑मिति वा मस्य वः । अजिरवतीति । नदीविशेषस्य संज्ञेयम् । वलयवतीति । अनजिरादित्वेऽप्यसंज्ञात्वान्न दीर्घ इति भावः ।</p>
<h2>Padamanjari</h2>
<hr />
<p>index: 6.3.119
sutra: मतौ बह्वचोऽनजिरादीनाम्</p>
<hr />
<p>संज्ञायामिति मतोर्वत्वमिति । यद्यप्युदाहृतेषु मादुपधायाः इति वत्वं सिद्धम्, तथापि संज्ञायामत्रापि परत्वादनेनैव वत्वं युक्तम् । प्रत्युदाहरणे च व्रीहिमतीत्यत्रापि नानेन वत्वमित्येतदुपन्यस्तम् । अजिरादिष्वबह्वचां पाठ उषसमस्तार्थः ॥</p></div>