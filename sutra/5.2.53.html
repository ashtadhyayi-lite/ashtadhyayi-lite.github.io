<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.2.52.html"><button class="muted-button">Prev 5.2.52</button></a>
        <a href="5.2.54.html"><button class="muted-button">Next 5.2.54</button></a>
        </nav><h2 class="title">वतोरिथुक्</h2><p class="sname"><font color=blue>5-2-53 वतोः इथुक्</font> <font color="DeepPink"> प्रत्ययः</font> <font color="ForestGreen">परः च</font> <font color="Red">आद्युदात्तः च</font> <font color="Maroon">तद्धिताः</font> <font color="Brown">समर्थानां प्रथमात् वा</font> <font color="Coral">सङ्ख्यायाः</font> <font color="RoyalBlue">तस्य पूरणे</font> <font color="Magenta">डट्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 5.2.53
sutra: वतोरिथुक्</p>
<hr />
<p>'तस्य पूरणे' (इति) डटि वतोः इथुक्</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 5.2.53
sutra: वतोरिथुक्</p>
<hr />
<p>वतुँप्-प्रत्ययान्तशब्देभ्यः 'पूरणः' अस्मिन् अर्थे विहिते 'डट्' प्रत्यये परे अङ्गस्य 'इथुक्' आगमः भवति । </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 5.2.53
sutra: वतोरिथुक्</p>
<hr />
<p>डटित्येव। वतोर्डटि परतः इथुगागमो भवति। वत्वन्तस्य संख्यात्वात् पूर्वेण डड् विहितः, तस्मिन्नयमागमः विधीयते। यावतां पूरणः यावतिथः। तावतिथः। एतावतिथः।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 5.2.53
sutra: वतोरिथुक्</p>
<hr />
<p>डटीत्येव । यावतिथः ॥ </p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 5.2.53
sutra: वतोरिथुक्</p>
<hr />
<p>'वतुँप्' इति कश्चन तद्धितप्रत्ययः । 'यद्', 'तद्', 'एतद्' , 'किम्' तथा 'इदम्' एतेभ्यः शब्देभ्यः 'वतुँप्' इति प्रत्ययः विधीयते, यैः 'यावत्', 'तावत्', 'एतावत्', 'कियत्' तथा 'इयत्' एते पञ्च शब्दाः सिद्ध्यन्ति । एते 'वतुँप्'प्रत्ययान्तशब्दाः <b>बहुगणवतुडति सङ्ख्या</b> <a href="1.1.23.html">1.1.23</a> इत्यनेन सङ्ख्यासंज्ञकाः भवन्ति । अतः एतेभ्यः <b>तस्य पूरणे डट्</b> <a href="5.2.48.html">5.2.48</a> इत्यनेन पूरणार्थे डट्-प्रत्ययः विधीयते । अस्मिन् डट्-प्रत्यये परे अङ्गस्य वर्तमानसूत्रेण 'इथुक्' इति आगमः विधीयते ।</p>
<p>'इथुक्' अस्मिन् आगमे ककारः इत्संज्ञकः अस्ति, अतः <b>आद्यन्तौ टकितौ</b> <a href="1.1.46.html">1.1.46</a> इत्यनेन अयमागमः अङ्गस्य अन्त्यादेशरूपेण विधीयते । यथा -</p>
<p>1) यावताम् पूरणः</p>
<p>= यावत् + डट् [<b>तस्य पूरणे डट्</b> <a href="5.2.48.html">5.2.48</a> इति डट्]</p>
<p>→ यावत् + इथुक् + डट् [वर्तमानसूत्रेण अङ्गस्य इथुक्-आगमः]</p>
<p>→ यावत् + इथ् + अ ['इथुक्' इत्यत्र थकारोत्तरः उकारः उच्चारणार्थः अस्ति, ककारः इत्संज्ञकः अस्ति । डट्-प्रत्यये डकारटकारौ द्वावपि इत्संज्ञकौ स्तः । चतुर्ण्णामपि लोपः भवति ।वस्तुतः अत्र <b>टेः</b> <a href="6.4.143.html">6.4.143</a> इति टिलोपः अपि विधीयते । परन्तु यदि अत्र टिलोपः क्रियते तर्हि 'इथ्' इत्यस्य लोपः भवेत्, येन इथुक्-आगमस्य प्रयोजनमेव विनश्येत् । अतः 'इथुक्' इत्यस्य विधानसामर्थ्यात् एतादृशः टिलोपः अत्र न भवति ।]</p>
<p>→ यावतिथ  (as manieth / how manieth / to whatsoever place - इति अर्थः)</p>
<p>उदाहरणम् -  यो यो यावतिथश्चैषाम् स स तावद्गुणः स्मृतः - इति मनुस्मृतौ सन्दर्भः लभ्यते । आकाशादीनाम् द्रव्यानाम् शब्दादयः गुणाः 'यावतिथाः' भवन्तीति अत्र निर्देशः कृतः अस्ति।</p>
<p>एवमेव -</p>
<p>2) तावतां पूरणः तावतिथः ।</p>
<p>3) एतावतां पूरणः एतावतिथः ।</p>
<p>4) कियतां पूरणः कियतिथः ।</p>
<p>5) इयतां पूरणः इयतिथः ।</p>
<p>ज्ञातव्यम् -</p>
<ol>
<li>
<p>सर्वेभ्यः पूरणप्रत्ययान्तशब्देभ्यः स्त्रीत्वे विवक्षिते <b>टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः</b> <a href="4.1.15.html">4.1.15</a> इत्यनेन ङीप्-प्रत्ययः भवति । यथा - यावतिथी, तावतिथी, एतावतिथी, कियतिथी, इयतिथी ।</p>
</li>
<li>
<p>यावती, तावती, एतावती, कियती, इयती - एतेभ्यः विहितस्य डट्-प्रत्ययस्य अपि वर्तमानसूत्रेण 'इथुक्' आगमः भवति । अग्रे प्रक्रियायाम् पुंवद्भावं कृत्वा रूपाणि सिद्ध्यन्ति । यथा -</p>
</li>
</ol>
<p>यावतीनाम् पूरणी</p>
<p>= यावती + डट् [<b>तस्य पूरणे डट्</b> <a href="5.2.48.html">5.2.48</a> इति डट्]</p>
<p>→ यावत् + डट्  [&lt;!भस्याढे तद्धिते पुंवद्भावो वक्तव्यः!&gt; इति पुंवद्भावः]</p>
<p>→ यावत्  + इथुक् + डट् [वर्तमानसूत्रेण अङ्गस्य इथुक्-आगमः]</p>
<p>→ यावत्  + इथ [इत्संज्ञालोपः]</p>
<p>→ यावतिथ</p>
<p>→ यावतिथ + ङीप्  [स्त्रीत्वे विवक्षिते  <b>टिड्ढाणञ्द्वयसज्दघ्नञ्मात्रच्तयप्ठक्ठञ्कञ्क्वरपः</b> <a href="4.1.15.html">4.1.15</a> इति ङीप्]</p>
<p>→ यावतिथी</p>
<ol>
<li><b>यत्तदेतेभ्यः परिमाणे वतुँप्</b> <a href="5.2.39.html">5.2.39</a> तथा <b>किमिदंभ्यां वो घः</b> <a href="5.2.41.html">5.2.41</a> इत्यनेन  'यावत्', 'तावत्', 'एतावत्', 'इयत्' एते शब्दाः केवलम् सामान्यपरिमाणस्य निर्देशार्थम् एव प्रयुज्यन्ते, सङ्ख्यापरिमाणस्य निर्देशार्थम् न । तथापि तेषाम् 'सङ्ख्या' इति संज्ञा भवति, अतः तेभ्यः अपि पूरणप्रत्ययाः विधीयन्ते । एषामर्थः सामान्यरूपेण उपरि दत्तः अस्ति, परन्तु निश्चितरूपेण अर्थनिर्णयः तु सन्दर्भं दृष्ट्वा एव कर्तव्यः । </li>
</ol>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 5.2.53
sutra: वतोरिथुक्</p>
<hr />
<p>अत्रापि पूर्ववद्वत्वन्तस्यैवागमित्वम्। इह तावतीनां पूरणी तावतिथीति लिङ्गविशिष्टपरिभाषया प्रत्ययः, पुंवद्भावश्च। कथं पुनरत्र लिङ्गविशिष्टपरिभाषा, यावता प्रातिपदिकस्वरूपग्रहणे सा भवतीत्युक्तम् ? यत्रापि प्रातिपदिकविशेषणं स्वरूपेणोपादीयते, तत्रापि सा भवति, यथा -'तृजकाभ्यां कर्तरि'  - अपां स्रष्ट्रीति। इहापि वतोरिति विशेषणं स्वरुपेणोपादीयते, तेन भवत्येव लिङ्गविशिष्टस्य ग्रहणम्। उक्तं च - बहुकतिपयवस्तूनां लिङ्गविशिष्टादुत्पत्तिः; प्रातिपदिकग्रहणे लिङ्गविशिष्टस्यापि ग्रहणादिति ॥</p></div>