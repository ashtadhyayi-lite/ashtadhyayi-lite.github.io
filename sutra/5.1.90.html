<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.1.89.html">
            <button class="muted-button">Prev 5.1.89</button>
        </a>
        <a href="5.1.91.html">
            <button class="muted-button">Next 5.1.91</button>
        </a>
        </nav><h2>Kashika</h2>
<hr />
<p>index: 5.1.90
sutra: षष्टिकाः षष्टिरात्रेण पच्यन्ते</p>
<hr />
<p>षष्टिकशब्दो निपात्यते। बहुवचनमतन्त्रम्। षष्टिरात्रशब्दात् तृतीयासमर्थात् कन् प्रत्ययो निपात्यते पच्यन्ते इत्येतस्मिन्नर्थे, रात्रिशब्दस्य च लोपः। षष्टिरात्रेण पच्यन्ते षष्टिकाः। संज्ञा एषा धान्यचिशेषस्य। तेन मुद्गादिष्वतिप्रसङ्गो न भवति।</p>
<h2>Siddhanta Kaumudi</h2>
<hr />
<p>index: 5.1.90
sutra: षष्टिकाः षष्टिरात्रेण पच्यन्ते</p>
<hr />
<p>बहुवचनमतन्त्रम् । षष्टिको धान्यविशेषः । तृतीयान्तात्कन् रात्रशब्दलोपश्च निपात्यते ॥</p>
<h2>Balamanorama</h2>
<hr />
<p>index: 5.1.90
sutra: षष्टिकाः षष्टिरात्रेण पच्यन्ते</p>
<hr />
<p><em>षष्टिकाः षष्टिरात्रेण पच्यन्ते</em> - षष्टिकाः । तृतीयान्तादिति ।षष्टिरात्रशब्दा॑दिति शेषः । </p>
<h2>Padamanjari</h2>
<hr />
<p>index: 5.1.90
sutra: षष्टिकाः षष्टिरात्रेण पच्यन्ते</p>
<hr />
<p>लघुत्वात्प्रथमातिक्रमे कारणाभावाच्च एकवचनेनैव निर्देशाद्विवक्षितं तदिति मन्यमानं प्रत्याह - बहुवचनमतन्त्रमिति। तथा च वार्तिके -'षष्टिके संज्ञाग्रहणं कर्तव्यम्'  इत्येकवचनं प्रयुक्तम्। प्रयोगबाहुल्यातु सूत्रे बहुवचनप्रयोगः, षष्टिरात्रेण पच्चन्त इत्यत्रार्थे निपात्यमानस्य षष्टिकशब्दस्य धान्यविशेष एव प्रयोगो यथा स्यात्, णुद्गादिषु मा भूदित्येवमर्थं संज्ञाग्रहणं कर्तव्यमिति वार्तिककारोणोक्तम्। तदेतन्निपातनादेव सिद्धमित्यभिप्रायेणाह - संज्ञैषेत्यादि ॥</p></div>