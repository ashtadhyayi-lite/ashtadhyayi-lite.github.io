<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="3.3.156.html">
            <button class="muted-button">Prev 3.3.156</button>
        </a>
        <a href="3.3.158.html">
            <button class="muted-button">Next 3.3.158</button>
        </a>
        </nav><h2>Kashika</h2>
<hr />
<p>index: 3.3.157
sutra: इच्छार्थेषु लिङ्लोटौ</p>
<hr />
<p>इच्छार्थेषु धातुषु उपपदेषु धातोः लिङ्लोटौ प्रत्ययौ भवतः। सर्वलकाराणामपवादः। इच्छामि भुञ्जीत भवान्। इच्छामि भुङ्क्ताम् भवान्। कामये। प्रार्थये। कामप्रवेदन इति वक्तव्यम्। इह मा भूत्, इच्छन् करोति।</p>
<h2>Siddhanta Kaumudi</h2>
<hr />
<p>index: 3.3.157
sutra: इच्छार्थेषु लिङ्लोटौ</p>
<hr />
<p>इच्छामि भुञ्जीत भुङ्क्तां वा भवान् । एवं कामये प्रार्थये इत्यादियोगे बोध्यम् ।&lt;!कामप्रवेदन इति वक्तव्यम् !&gt; (वार्तिकम्) ॥ नेह । इच्छन् करोति ॥</p>
<h2>Balamanorama</h2>
<hr />
<p>index: 3.3.157
sutra: इच्छार्थेषु लिङ्लोटौ</p>
<hr />
<p><em>इच्छार्थेषु लिङ्लोटौ</em> - इच्छार्थेषु लिङ्लोटौ । इच्छार्थकधातुषु प्रयुज्यमानेषु लिङ्लोटौ स्तः । सर्वलकारापवादः । असमानकर्तृकविषयमिदम् । समानकर्तृकेषु तुलिङ् चे॑ति वक्ष्यते । इच्छामिति । भुञ्जीत भवानिति इच्छामीत्यन्वयः । कामप्रवेदने इति । परं प्रति स्वाभिप्रायाविष्करणेइच्छार्थेषु लिङ्लोटा॑विति विधिरित्यर्थः । इच्छन्करोतीति । परं प्रति स्वाभिप्रायाविष्करणाऽभावान्न लिङ्लोटाविति भाव- ।कामप्रवेदनेऽकच्चिती॑ति सूत्रं तु प्रकरणादिना यत्र कामप्रवेदनं, नत्विच्छार्थकमुपपदमस्ति तद्विषयमिति बोध्यम् । इत उत्तरसूत्रंसमानकर्तृकेषु तुमु॑न्निति तु कृदधिकारे व्याख्यास्यते । </p>
<h2>Padamanjari</h2>
<hr />
<p>index: 3.3.157
sutra: इच्छार्थेषु लिङ्लोटौ</p>
<hr />
<p>कामप्रवेदन इति वक्तव्यमिति ।'कामप्रवेदने' कच्चिति इत्ययं तर्हि योगः किमर्थः, यावता कामो मे भुञ्जीत भवान्, अभिलाषो मे भुञ्जीत भवानित्यत्राप्यनेनैव सिद्धम् ? यत्रेच्छार्थमुपपदं न भवति, अर्थप्रकरणादिना तु कामप्रवेदनं गम्यते, तत्रापि लिङ् यथा स्यात् । इदं तर्हि किमर्थम् ? लोर्ड्थम्, लिङ्ग्रहणं तु लोटा बाधा मा भूदिति । एवमपि'लेट् च'  इति वक्तव्ये किं लिङ्ग्रहणेन ? प्रकृतं लिङ्ग्रहणं विभाषासम्बन्धम्, अतस्तदनुकर्षणे विभाषाग्रहणस्याप्यनुकर्षणं सम्भाव्येत ॥</p></div>