<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.1.65.html">
            <button class="muted-button">Prev 7.1.65</button>
        </a>
        <a href="7.1.67.html">
            <button class="muted-button">Next 7.1.67</button>
        </a>
        </nav><h2>Kashika</h2>
<hr />
<p>index: 7.1.66
sutra: उपात् प्रशंसायाम्</p>
<hr />
<p>उपादुत्तरस्य लभेः प्रशंसायां गम्यमानायां यकारादिप्रत्ययविषये नुमागमो भवति। उपलम्भ्या भवता विद्या। उपलम्भ्यानि धनानि। ण्यत्प्रत्ययान्तत्वातन्तस्वरितत्वम् एव। प्रशंसायाम् इति किम्? उपलभ्यमस्माद् वृषलात् किञ्चित्। पोरदुपधत्वाद् यत्प्रत्ययान्तम् इदम्।</p>
<h2>Siddhanta Kaumudi</h2>
<hr />
<p>index: 7.1.66
sutra: उपात् प्रशंसायाम्</p>
<hr />
<p>उपलम्भ्यः साधुः । स्तुतौ किम् । उपलब्धुं शक्य उपलभ्यः ॥ </p>
<h2>Balamanorama</h2>
<hr />
<p>index: 7.1.66
sutra: उपात् प्रशंसायाम्</p>
<hr />
<p><em>उपात् प्रशंसायाम्</em> - उपात्प्रशंसायाम् । उपात्परस्य लभेर्नुम् स्याद्यादौ प्रत्यये विवक्षिते प्रशंसायां गम्यमानायामित्यर्थः । उपलम्भ्यः साधुरिति । समीपे प्राप्य इत्यर्थः । साधुशब्दात् प्रशंसा गम्यते । इहापि नुमि कृते अदुपधत्वाऽभावाण्ण्यदेव । स्वरे विशेषः पूर्ववत् । </p>
<h2>Padamanjari</h2>
<hr />
<p>index: 7.1.66
sutra: उपात् प्रशंसायाम्</p>
<hr />
<p>अत्र प्राप्तिरेव धात्वर्थः । प्रशंशा तु गम्यमानतया विशेषणम् । अतो यस्य प्राप्तिर्यतो वा प्राप्तिः प्रशंसाहेतुर्भवति तत्रोदाहरणम् । विपर्यये तु प्रत्युदाहरणम् ॥</p></div>