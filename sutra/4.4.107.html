<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="4.4.106.html">
            <button class="muted-button">Prev 4.4.106</button>
        </a>
        <a href="4.4.108.html">
            <button class="muted-button">Next 4.4.108</button>
        </a>
        </nav><h2>Kashika</h2>
<hr />
<p>index: 4.4.107
sutra: समानतीर्थे वासी</p>
<hr />
<p>साधुः इति निवृत्तम्। वासी इति प्रत्ययार्थः। समाऽनतीर्थशब्दात् तत्र इति सप्तमीसमर्थाद् वासि इत्येतस्मिन्नर्थे यत् प्रत्ययो भवति। समानतीर्थे वासी इति सतीर्थ्यः। समनोपध्यायः इत्यर्थः। तीर्थशब्देन इह गुरुरुच्यते।</p>
<h2>Siddhanta Kaumudi</h2>
<hr />
<p>index: 4.4.107
sutra: समानतीर्थे वासी</p>
<hr />
<p>साधुरीति निवृत्तम् । वसतीति वासी । समाने तीर्थे गुरौ वसतीति सतीर्थ्यः ॥</p>
<h2>Balamanorama</h2>
<hr />
<p>index: 4.4.107
sutra: समानतीर्थे वासी</p>
<hr />
<p><em>समानतीर्थे वासी</em> - समानतीर्थे वासी । समानतीर्थशब्दात्सप्तम्यन्ताद्वसतीत्यर्थे यत्स्यादित्यर्थः । वसतीति वासीति । ग्रह्रादेराकृतिगणत्वाण्णिनिः । तीर्थशब्दस्य विवरणं-गुराविति । सतीथ्र्य इति । समानतीर्थशब्दाद्यति 'तीर्थे ये' इति समानस्य सभावः । </p>
<h2>Padamanjari</h2>
<hr />
<p>index: 4.4.107
sutra: समानतीर्थे वासी</p>
<hr />
<p>वसतीति वासी, निपातनाण्णिनिः, ग्रह्यादेराकृतिगणत्वाद्वा साधुरिति । निवृतमिति । तेन किं सिद्धं भवति ? इत्याह - वासीति प्रत्ययार्थ इति । साधुरित्यस्यानुवृतौ तु तस्यैव विशेषणं वासिग्रहणं स्यात् । तीर्थशब्देनेह गुरुरुच्यत इति । प्रयागादितीर्थसाधर्म्यात् । तरन्त्यनेनेति तीर्थम्, तरतेः क्थन् । मुख्यस्य तीर्थस्य ग्रहणं न भवति; संज्ञाधिकारात् ॥</p></div>