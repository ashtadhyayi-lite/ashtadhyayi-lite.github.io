<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.3.html"><button class="muted-button">Prev 1.1.3</button></a>
        <a href="1.1.5.html"><button class="muted-button">Next 1.1.5</button></a>
        </nav><h2>Sandhi Samaasa Split</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>आर्धधातुके धातुलोपे इकः गुणवृद्धी  न</p>
<h2>Neelesh Sanskrit Brief</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>आर्धधातुकप्रत्ययस्य कारणेन धातोः कस्यचन अंशस्य लोपः भवति चेत्  सः आर्धधातुकप्रत्ययः धातोः अवशिष्टस्य अंशस्य गुणवृद्धी न कारयति ।</p>
<h2>Neelesh English Brief</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>If a part of धातु gets removed due to an आर्धधातुक प्रत्यय, then that प्रत्यय cannot cause any  गुण or वृद्धि on the remaining part of that धातु.</p>
<h2>Neelesh Sanskrit Detailed</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>अस्य सूत्रस्य अर्थः क्रमशः एतादृशः -       </p>
<p>(अ) यदि धातोः कश्चन आर्धधातुकप्रत्ययः विहितः अस्ति, </p>
<p>(आ) तथा च सः प्रत्ययः धातोः कस्यचित् अंशस्य लोपं कारयति, </p>
<p>(इ) तर्हि  तस्य धातोः अङ्गस्य यः इक्-वर्णः, </p>
<p>(ई) तस्य तस्मिन्  आर्धधातुकप्रत्यये परे </p>
<p>(उ) यद्यपि गुणः वृद्धिः वा (केनचित् सूत्रेण) भवितुमर्हतः,</p>
<p>(ऊ) तथापि ते न भवतः । </p>
<p>सूत्रार्थं सम्यक् ज्ञातुम्  एकमुदाहरणम् विस्तारेण पश्यामः । </p>
<p>'लूञ् छेदने' अस्मात् धातोः 'पुनः पुनः लूनाति' अस्मिन् अर्थे <b>धातोरेकाचो हलादे क्रियासमभिहारे यङ्</b> <a href="3.1.22.html">3.1.22</a>  इत्यनेन यङ्-प्रत्ययः भवति, तेन च 'लोलूय' इति आतिदेशिकः धातुः सिद्ध्यति । यथा - लोलूयते = पुनः पुनः लूनाति । अग्रे, 'यः लोलूयते सः' अस्मिन् अर्थे 'लोलूय'  धातोः <b>नन्दिग्रहिपचादिभ्यो ल्युणिन्यचः</b> <a href="3.1.134.html">3.1.134</a> इत्यनेन 'अच्' प्रत्ययः विधीयते, येन 'लोलूव' इति प्रातिपदिकं सिद्ध्यति । यः पुनः पुनः लूनाति सः = यः लोलूयते सः = लोलुवः ।  अस्य प्रक्रिया एतादृशी -   </p>
<p>लू + यङ् + अच्  </p>
<p>→ लू + लू + यङ् + अच् [<b>सन्यङोः</b> <a href="6.1.9.html">6.1.9</a> इत्यनेन यङ्-प्रत्यये परे अङ्गस्य यः एकाच्-अवयवः तस्य द्वित्वम् भवति । द्वित्वात् अनन्तरम् यः प्रथमः 'लू' तस्य <b>पूर्वोभ्यासः</b> <a href="6.1.4.html">6.1.4</a> इत्यनेन 'अभ्यास' इति संज्ञा भवति ।]              </p>
<p>→ लो + लू + यङ् + अच् [<b>गुणो यङ्लुकोः</b> <a href="7.4.82.html">7.4.82</a> इत्यनेन यङ्-प्रत्यये परे इगन्तस्य अभ्यासस्य गुणः भवति । उकारस्य गुणः स्थानसाधर्म्येण ओकारः ।] </p>
<p>→ लो + लू + अच् [<b>यङोऽचि च</b> <a href="2.4.74.html">2.4.74</a> इत्यनेन अच्-प्रत्यये परे यङ्-प्रत्ययस्य लुक्-भवति ।]   </p>
<p>अस्यामवस्थायामग्रे <b>सार्वधातुकार्धधातुकयोः</b> <a href="7.3.84.html">7.3.84</a> इत्यनेन अच्-प्रत्यये परे 'लू' इत्यस्य गुणादेशः प्राप्नोति । परन्तु एषः गुणादेशः <b>न धातुलोप आर्धधातुके</b> <a href="1.1.4.html">1.1.4</a> अनेन सूत्रेण निषिध्यते । तत् इत्थम् -           </p>
<p>(1) <b>आर्धधातुकं शेषः</b> <a href="3.4.114.html">3.4.114</a> इत्यनेन  अच्-प्रत्ययः आर्धधातुकप्रत्ययः अस्ति ।     </p>
<p>(2)  अच्-प्रत्ययस्य अङ्गम् 'लोलूय' इति धातुः अस्ति ।</p>
<p>(3) अच्-प्रत्ययस्य निमित्तेन धातोः यः अंशः 'यकारः' तस्य लोपः क्रियते ।  </p>
<p>(4) अङस्य यः इक्-वर्णः तस्य गुणादेशः <b>सार्वधातुकार्धधातुकयोः</b> <a href="7.3.84.html">7.3.84</a> इत्यनेन विधीयते । </p>
<p>एवम् वर्तमानसूत्रे निर्दिष्टाः सर्वाः स्थितयः अत्र दृश्यन्ते ।  अतः वर्तमानसूत्रस्य अत्र प्रसक्तिः अस्ति । अनेन सूत्रेण अत्र प्राप्तस्य गुणस्य निषेधः भवति ।   अग्रे प्रक्रिया एवं वर्तते -  </p>
<p>→ लो + लुवङ् + अ ['लु' इत्यस्य गुणादेशः <b>न धातुलोप आर्धधातुके</b> <a href="1.1.4.html">1.1.4</a> अनेन सूत्रेण निषिध्यते, अतः  <b>अचि श्नुधातुभ्रूवाम् य्वोः इयङ्-उवङौ</b> <a href="6.4.77.html">6.4.77</a> इति लू-इत्यस्य उवङ्-आदेशः विधीयते । <b>ङिच्च</b> <a href="1.1.53.html">1.1.53</a> इति अयम्  अन्त्यादेशः] </p>
<p>→ लोलुव् + अ [ङकारस्य इत्संज्ञा, लोपः । अकारः उच्चारणार्थः] </p>
<p>→ लोलुव ।  </p>
<p>अनेन प्रकारेण अस्यां प्रक्रियायां गुणस्य वर्तमानसूत्रेण निषेधः भवति ।  </p>
<p>'पूञ् पवने' अस्मात् धातोः 'यः पुनः पुनः पूनाति सः' अस्मिन् अर्थे 'पोपुव' अयं प्रातिपदिकं सिद्ध्यति । तस्यापि इयमेव प्रक्रिया ।   </p>
<h2>Kashika</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>धात्वेकदेशो धातुः, तस्य लोपो यस्मिन्नार्धधातुके, तदार्धधातुकं धातुलोपं, तत्र ये गुणवृद्धी प्राप्नुतस्ते न भवतः । लोलुवः, पोपुवः, मरीमृजः । लोलूयादिभ्यो यङन्तेभ्यः पचाद्यचि <a href="3.1.134.html">3.1.134</a> विहिते <b>यङोऽचि च</b> <a href="2.4.74.html">2.4.74</a> इति यङो लुकि कृते तमेवाचमाश्रित्य ये गुणवृद्धी प्राप्ते तयोः प्रतिषेधः । धातुग्रहणं किम् ? लूञ्, लविता, रेडसि, पर्णं नयेः । अनुबन्धप्रत्ययलोपे मा भूत् । रिषेर्हिंसार्थस्य विच्प्रत्ययलोप उदाहरणं रेडिति । आर्धधातुके इति किम् ? 'त्रिधा बद्धो वृषभो रोरवीति' (ऋग्वेदः  4.58.3) - सार्वधातुके मा भूत् । इक इत्येव - अभाजि, रागः । बहुव्रीहिसमाश्रयणं किम् ? क्नोपयति, प्रेद्धम् ॥</p>
<h2>Siddhanta Kaumudi</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>धात्वंशलोपनिमित्ते आर्धधातुके परे इको गुणवृद्धी न स्तः इति नेह निषेधः । तिबादीनामनार्धधातुकत्वात् । तोतोर्ति । हलि च &lt;{SK354}&gt; इति दीर्घः । तोतूर्तः । तोतूर्वति । तोथोर्ति । दोदोर्ति । दोधोर्ति । मुर्छा । मोमूर्च्छीति । मोमोर्ति । मोमूर्तः । मोमूर्छतीत्यादि । आर्धधातुक इति विषयसप्तमी । तेन यङि विवक्षिते अजेर्वी । वेवीयते । अस्य यङ्लुङ्नास्ति । लुकापहारे विषयत्वाभावेन वीभावस्याप्रवृत्तेः ॥। इति तिङन्तयङ्लुक्प्रकरणम् ।</p>
<h2>Padamanjari</h2>
<hr />
<p>index: 1.1.4
sutra: न धातुलोप आर्धधातुके</p>
<hr />
<p>'दुरीणो लोपश्च' दुःशब्द उपपदे इणो धातोरप्रत्ययो भवति, धातोश्च लोपः । दुःखेन ईयतेउप्राप्यते दूरमित्यत्र यद्यपि कृत्स्नस्य धातोर्लोपः संभवति, तथाप्येवंविषये गुणवृद्ध्योः प्राप्त्यभावादेकदेशे धातुशब्दो वर्तत इत्याह - धात्वेकदेश इति । 'धातुलोप' इति तत्पुरुषे सति आर्द्धधातुकग्रहणं लोपविशेषणम्, गुणवृद्धिविशेषणम्, उभयविषेषणं वा-इति त्रयः कल्पाः । तत्र यदि लोपविशेषणम् - आर्द्धधातुकनिमिते धातुलोपे सति यत्किञ्चिद् निमिते गुणवृद्धी न भवत इत्यर्थः स्यात् । ततश्च प्रेद्धम् इत्यत्र प्रपूर्वादिन्धेः क्तप्रत्यये तन्निमिते नलोपे सति प्राप्नुवत आद्गुणस्यापि निषेधः स्यात् । यद्यपीक इत्यनुवर्तते, तथापि द्वयोः षष्ठीनिर्द्दिष्टयोः स्थाने भवन्नन्यतरव्यपदेशं लभत इति स्यादेव । न चेह सूत्रे 'इक' इत्यस्य रूपपरत्वे प्रमाणमस्ति । उतरसूत्रे तु प्रमाणं वक्ष्यामः । ननु 'पूर्वं धातुः साधनेन युज्यते' इत्यस्मिन् दर्शने प्रथमोपनतक्तप्रत्ययापेक्षत्वादुपधालोपोऽन्तरङ्ग इति तदपेक्षः प्रतिषेधोऽप्यन्तरङ्गः, 'पूर्वं धातुरुपसर्गेण युज्यते' इति तु दर्शने प्रथमोपनतोपसर्गापेक्षत्वाद् गुणोऽन्तरङ्गः, ततश्च 'असिद्धं बहिरङ्गमन्तरङ्गे' इति प्रतिषेधो न भविष्यति ? नैतदस्ति; ङाजानन्तर्ये' इति निषेधात् । अथ गुणवृद्धिविशेषणमार्द्धधातुकग्रहणम्, ततोऽयमर्थः स्यात् - यत्किञ्चन निमिते धातुलोपे सत्यार्द्धधातुकनिमिते गुणवृद्धी न भवत इति ; तदा प्रेद्धमित्यत्र दोषो न, गुणस्यातन्निमितत्वात्; किन्तु क्नोपयतीत्यत्र 'क्नूयी शब्दे' इत्यस्माण्णिचि पुकि च यलोपे पुगन्तलक्षणस्य गुणस्य निषेधः स्याद् । अत उभयविशेषणम् - आर्द्धधातुकनिमिते धातुलोपे सत्यार्द्धधातुकनिमिते गुणवृद्धी न भवत इति । तत्र सकृच्छ्4%अतस्योभयविशेषणत्वमेव तावद् दुर्लभम् ? अथापि स्याद्, एवमपि लोपगुणवृद्धीनामेकार्द्धधातुकनिमितत्वं न लभ्यते । ततश्च विभज्यान्वाख्यानपक्षे भेद्यत इत्यत्र भिदेर्ण्यन्तात्कर्मणि यकि भिद् अ इ अ य इति स्थिते नित्यत्वात्पूर्वं णिलोपे कृते यकमपेक्ष्य प्रवृते? प्रत्ययलक्षणेन णिचमपेक्ष्य प्राप्नुवतो गुणस्य निषेधः स्याद्, द्वयोरप्यार्द्धधातुकनिमितत्वादिति तत्पुरुषे सति सर्वथा दोषं दृष्ट्वाऽऽह - ऽतस्य लोपो यस्मिन्निऽति । अस्मिन्पक्षे धातोर्लोपो यस्मिन्निति अन्यपदार्थभूतेनार्द्धधातुकेन लोपो विशेष्यते, साक्षाच्च गुणवृद्धी, धातोर्लोपो यस्मिन् तस्मिन्निति । एकार्द्धधातुकनिमितत्वं च लोपगुणवृद्धीनां लभ्यत इति न कश्चिद् दोषः । ऽते न भवतऽ इति । अनेन गुणवृद्ध्योरयं निषेधः, न पूर्वसूत्रव्यापारस्येति दर्शयति । पदोपस्थापनं हि पूर्वसूत्रव्यापारः । न चैवम्भूत आर्द्धधातुके तस्य प्रसङ्गः, 'दीधीवेवीटाम्' इति चासम्बद्धं स्यादुपस्थाननिषेधे । ऽलोलुवऽ इत्यादि । लूपूभ्यां यङ्, द्विर्वचनम्, 'गुणो यङ्लुकोः' गुणे निषिद्धे उवङ् । ऽमरीमृज ऽइति । 'रीगृदुपधस्य च' । लोलूयादिभ्य इत्यादिना सूत्रार्थमुदाहरणेषु दर्शयति । ननु च यङ्कारस्यातो लोपे कृते तस्या स्थानिवत्वादेव गुणवृद्धी न भविष्यतः, यथा - पापचक इति 'अत उपधायाः' इति वृद्धिः, न ह्यत्रानेन निषेधः सिध्यति, किं कारणम् ? अनिग्लक्षणत्वात् । नालोपो लभ्यते, 'यङेऽचि च ' इति समुदायलुका प्रतिपदविहितेन बाधितत्वात् । योगविभागात्सिद्धम् - अतो लोपो भवत्यार्द्धधातुके, ततो 'यस्य' य इत्यस्य समुदायस्य योऽकारस्तस्यापि लोपो भवति । किमर्थमिदम् ? विशेषविहितेन समुदायलुकाऽतो लोपो मा बाधीति । तेन स्थानिवत्वादेव गुणवृद्धी न भविष्यतः । यथैव तर्हि गुणवृद्धी न भवत एवं चेक्षियः, चेक्रियः, लोलुवः, तोष्टुअवः, सुश्रुव इतीयणुवङवप्यच्प्रत्ययमपेक्ष्य न स्याताम् । मा भूतामचि, य एव त्वसौ स्थान्यकारस्तदाश्रयौ भविष्यतः । स हि यकारे लुप्ते प्रत्ययसंज्ञकः । ननु क्षेत्रियः तोष्टुअव इत्यत्रान्तरङ्गानपि विधीन् बहिरङ्गो लुग् बाधत इति अकृत्सार्वधातुकयोर्दीर्घात् प्रागेव यङे लुकि कृते स्थानिवद्भावे सत्यपि चेक्षि अ अ, तोष्टुअ अ अ इति स्थिते स्थान्यकारेण सह लघूपधमङ्गं संजातमिति अच्प्रत्यये गुणः स्यादेव ; न अन्तरङ्गावियणुवङै भविष्यतः, अशिश्रियद् अदुद्रुवद् इति यथा । अतः स्थानिवत्वादेव सिद्धम्, नार्थोऽनेन ? उच्यते; सर्वत्र दीर्घान्तेषु ह्रस्वान्तेषु चेयणुवङेः कृतयोः पुनर्लघूपधलक्षणो गुणः प्राप्नोति । न च पुनरपि स्थानिवद्भावः, आदिष्टादचः पूर्वत्वात् । किञ्च यद्यतो लोपः क्रियेत, जङ्गम इत्यत्र 'गमहन्' इत्युपधालोपः स्यात् । अथात्रानङीति प्रतिषेधस्तर्हि दरीदृश इत्यत्र 'ऋदृशोः' इति गुणः स्याद्; देद्य इत्यत्र 'दीङे युडचि' इति युट् स्यात्; सनीस्रंसः, दनीध्वंस इत्यत्र 'अनिदिताम्' इत्युपधालोपः स्यात्; यायावर इत्यादिष्वाकारलोपः स्यात् । यदा पुनर्योगविभागमकृत्वा विशेषविहितः समुदायलुक् क्रियते, तदा हलचोरादेशस्य स्थानिवत्वाभावादुपधालोपादयो न भवन्तीत्यवश्यं समुदायस्य लुगेषितव्यः । एवं च लोलुव इत्यादावपि गुणवृद्धी स्यातामिति सूत्रमपि कर्तव्यम् ॥ ऽलूञ् लवितेऽति । प्रागेव धातुसंज्ञाया भवन्ननुबन्धलोपो धातुलोपो न भवति । ऽरेडसीऽति । 'रुष रिष हिंसायाम्' । 'अन्येभ्योऽपि दृश्यन्ते' इति विच्, वेरपृक्तस्य लोपः - न धातुलोपो भवति । नन्वसत्यपि धातुग्रहणे लुप्यतेऽस्मिन्नित्यधिकरणसाधनलोपशब्दस्याश्रयणादनैमितिकेऽनुबन्धप्रत्ययलोपे न भविष्यति । तत्र लोपशब्दो हि संज्ञाशब्दः, कथमस्याधिकरणसाधनता लभ्यते । ऽरोरवीतीऽति । 'रु शब्दे' यङ्लुकि तिपि रूपम् । नन्वसत्यप्यार्धधातुकग्रहणे धातोर्लोपो यस्मिन्निति बहुव्रीहिर्विज्ञास्यते, रोरवीतीत्यत्र च यङ्लुगनैमितिकः । न ह्यार्द्धधातुकग्रहणं बहुव्रीहित्वे प्रमाणम्; सत्यपि तस्मिंस्तत्पुरुषसम्भवात् । इदं तर्हि प्रयोजनम् - 'तुर्वी थुर्वी धुर्वी हिंसार्थाः', मुर्छा मोहसमुच्छ्राययोः, तेभ्यो यङ्लुगन्तेभ्यस्तिबादौ सार्वधातुके परतो राल्लोपे तोतोर्ति मोमोर्तीत्यादौ छरवोर्लोपस्य गुणस्य चैकनिमितत्वान्निषेधः स्यादेव । ऽइक इत्येवेऽति । इक इत्यस्यानुवृत्तिं प्रति न शङ्का कार्येत्येवशब्दस्यार्थः । अतः अभाजि, राग इति 'भञ्जेश्च चिणि', 'घञि च भावकरणयोः' इत्युपधालोपः ॥ प्रक्रियातर्कगहनप्रविष्टो हृष्टमानसः । हरदतहरिः स्वैरं विहरन् केन वार्यते ॥</p></div>