<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.3.87.html"><button class="muted-button">Prev 3.3.87</button></a>
        <a href="3.3.89.html"><button class="muted-button">Next 3.3.89</button></a>
        </nav><h2>Kashika</h2>
<hr />
<p>index: 3.3.88
sutra: ड्वितः क्त्रिः</p>
<hr />
<p>भावेऽकर्तरि च कारके इति वर्तते। डु इत् यस्य तस्माद् ड्वितो धातोः क्त्रिः प्रत्ययो भवति। त्रेर्मम् नित्यम् <a href="4.4.20.html">4.4.20</a> इति वचनात् केवलो न प्रयुज्यते। डुपचष् पाके पक्त्रिमम्। डुवप् बीजसन्ताने उप्त्रिमम्। डुकृञ् कृत्रिमम्।</p>
<h2>Siddhanta Kaumudi</h2>
<hr />
<p>index: 3.3.88
sutra: ड्वितः क्त्रिः</p>
<hr />
<p>अयं भाव एव स्वभावात् । क्त्रेर्मम्नित्यम् &lt;{SK1570}&gt; नित्यग्रहणात्क्त्रिर्मब्विषयः । अत एव क्यन्तेन विग्रहः । डुपचष् । पाकेन निर्वृत्तं पक्त्रिमम् । डुवप् उप्त्रिमम् ॥</p>
<h2>Padamanjari</h2>
<hr />
<p>index: 3.3.88
sutra: ड्वितः क्त्रिः</p>
<hr />
<p>भावेऽकर्तरि च कारके इति वर्तत इति । अधिकारस्याविच्छेदं दर्शयति । अयं तु क्त्रिप्रत्ययः स्वभावाद्भाव एव भवति - पाकेन निर्वृतं पक्त्रिममित्युच्यते, न तु पक्वेनेति । केवलो न प्रयुज्यत इति । तेनावश्यमन्यशब्देनैव विग्रहः कर्तव्यः । तद्दर्शयति - पाकेन निर्वृतं पक्त्रिममिति । उप्त्रिममिति । यजादित्वात्सम्प्रसारणम् । अथ ड्विनः क्त्रिममित्येव कस्मान्नोक्तम्, एवं हि'क्त्रेर्मम् नित्यम्'  इति न वक्तव्यं भवति ? नैवं शक्यम्,'भावे'  इत्यधिकाराद्भावेऽपि कृत्रिममिति प्राप्नोति । अथाप्यभयानुवृतावप्यभिधानस्वाभाव्यात्कारक एव कर्मणि भवेत् ? एवमपि भूतकालो न गम्येत । एतदप्यभिधानस्वाभाव्याद्भवतु नाम ? एवमर्थाभिधाने प्रकारभेदो न स्यात्, न हि पक्वपक्त्रिमशब्दयोः पर्यायतां मन्यन्ते ॥</p></div>