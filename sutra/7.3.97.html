<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="7.3.96.html"><button class="muted-button">Prev 7.3.96</button></a>
        <a href="7.3.98.html"><button class="muted-button">Next 7.3.98</button></a>
        </nav><h2>Sandhi Samaasa Split</h2>
<hr />
<p>index: 7.3.97
sutra: बहुलं छन्दसि</p>
<hr />
<p>छन्दसि अस्तिसिचः अङ्गात् अपृक्ते सार्वधातुके हलि ईट् बहुलम्</p>
<h2>Neelesh Sanskrit Brief</h2>
<hr />
<p>index: 7.3.97
sutra: बहुलं छन्दसि</p>
<hr />
<p>अस्-धातोः अङ्गात् परस्य तथा सिच्-प्रत्ययान्त-अङ्गात् परस्य सार्वधातुकस्य अपृक्त-हल्-प्रत्ययस्य वेदेषु ईट्-आगमः बहुलं दृश्यते ।</p>
<h2>Neelesh English Brief</h2>
<hr />
<p>index: 7.3.97
sutra: बहुलं छन्दसि</p>
<hr />
<p>In the context of vedas - a सार्वधातुक प्रत्यय which contains only one हल् letter (and no अच् letter) might or might not get an 'ईट्' आगम when it follows either the अस् धातु or the सिच्-प्रत्यय.</p>
<h2>Neelesh Sanskrit Detailed</h2>
<hr />
<p>index: 7.3.97
sutra: बहुलं छन्दसि</p>
<hr />
<p>वेदानां विषये <b>अस्तिसिचोऽपृक्ते</b> <a href="7.3.96.html">7.3.96</a> इत्यनेन उक्तः नियमः वेदेषु प्रयुक्तः अपि दृश्यते, अप्रयुक्तः अपि दृश्यते । </p>
<p>यथा - 'आप एव इदं सलिलं सर्वमाः' अस्मिन् वाक्ये अस्-धातोः लङ्लकारस्य प्रथमपुरुषैकवचनस्य रूपम् प्रयुक्तमस्ति 'आः' इति । अस्य प्रक्रिया एतादृशी - </p>
<p>अस् + लङ् [<b>अनद्यतने लङ्</b> <a href="3.2.111.html">3.2.111</a> इति लङ्]</p>
<p>→ आट् + अस् + ल् [<b>आडजादीनाम्</b> <a href="6.4.72.html">6.4.72</a> इति लङ्लकारे परे अजादि-अङ्गस्य आडागमः]</p>
<p>→ आ + अस् + तिप् [<b>तिप्तस्झि...</b> <a href="3.4.78.html">3.4.78</a> इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]</p>
<p>→ आ + अस् + शप् + ति [<b>कर्तरि शप्</b> <a href="3.1.68.html">3.1.68</a> इति औत्सर्गिकम् विकरणम् शप्]</p>
<p>→ आ + अस् + ति [<b>अदिप्रभृतिभ्यः शपः</b> <a href="2.4.72.html">2.4.72</a> इति शप्-प्रत्ययस्य लुक् ।]</p>
<p>→ आस् + ति [ <b>आटश्च</b> <a href="6.1.90.html">6.1.90</a> इति वृद्धि-एकादेशः] </p>
<p>→ आस् + त् [<b>इतश्च</b> <a href="3.4.100.html">3.4.100</a> इति इकारलोपः]</p>
<p>→ आस् + त् [<b>अस्तिसिचोऽपृक्ते</b> <a href="7.3.96.html">7.3.96</a> इत्यनेन अपृक्त-त्-प्रत्ययस्य ईट्-आगमे प्राप्ते <b>बहुलं छन्दसि</b> <a href="7.3.97.html">7.3.97</a> इति अयमागमः न भवति ।]</p>
<p>→ आस् [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति अपृक्त-तकारस्य लोपः]</p>
<p>→  आः [<b>ससजुषो रुँः</b> <a href="8.2.66.html">8.2.66</a> इति रुँत्वम् । <b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गनिर्माणम् ।]</p>
<p>एवंप्रकारेण ईडागमं विना अपि रूपसिद्धिः कृता दृश्यते । </p>
<p>तथा च, केषुचन स्थलेषु ईट्-आगमः कृतः अपि दृश्यते । यथा - 'अहः वा अव तर्हि आसीत् न रात्रिः' । इत्यत्र लौकिकसंस्कृतवत् एव रूपसिद्धिः भवति ।</p>
<p>सिच्-प्रत्ययस्य उपस्थितौ अपि उभयोः प्रकारयोः रूपाणि दृश्यन्ते । यथा - 'गोभिः अक्षाः' अस्मिन् वाक्ये 'अक्षाः' इति 'क्षर् सञ्चलने' अस्य धातोः लुङ्-लकारस्य रूपमस्ति । तस्य प्रक्रिया इयम् - </p>
<p>क्षर् + लुङ् [<b>लुङ्</b> <a href="3.2.110.html">3.2.110</a> इति लुङ्]</p>
<p>→ क्षर् + च्लि + ल् [<b>च्लि लुङि</b> <a href="3.1.43.html">3.1.43</a> इति लुङ्लकारस्य प्रत्यये परे लकारविकरणम् 'च्लि']</p>
<p>→ क्षर् + सिच् + ल् [<b>च्लेः सिच्</b> <a href="3.1.44.html">3.1.44</a> इति च्ले-इत्यस्य सिच्-आदेशः । ]</p>
<p>→ क्षर् + स् + ल् [चकारस्य इत्संज्ञा, लोपः । इकारः उच्चारणार्थः ।]</p>
<p>→ अट् + क्षर् + स् + ल् [<b>लुङ्लङ्लृङ्क्ष्वडुदात्तः</b> <a href="6.4.71.html">6.4.71</a> इति अडागमः]   </p>
<p>→ अ + क्षर् + स् + तिप् [<b>तिप्तस्झि...</b> <a href="3.4.78.html">3.4.78</a> इति प्रथमपुरुष-एकवचनस्य विवक्षायाम् परस्मैपदिभ्यः धातुभ्यः तिप्-प्रत्ययः]     </p>
<p>→ अ + क्षर् + स् + त् [<b>इतश्च</b> <a href="3.4.100.html">3.4.100</a> इति इकारलोप]</p>
<p>→ अ + क्षर् + स् + त् [<b>अस्तिसिचोऽपृक्ते</b> <a href="7.3.96.html">7.3.96</a> इत्यनेन अपृक्त-त्-प्रत्ययस्य ईट्-आगमे प्राप्ते <b>बहुलं छन्दसि</b> <a href="7.3.97.html">7.3.97</a> इति अयमागमः न भवति ।]</p>
<p>→ अ + क्षर् + स्  [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति अपृक्त-तकारस्य लोपः]</p>
<p>→ अ + क्षार् + स् [<b>अतो ल्रान्तस्य</b> <a href="7.2.2.html">7.2.2</a> इति अकारस्य वृद्धिः आकारः] </p>
<p>→ अक्षार् [<b>रात्सस्य</b> <a href="8.2.24.html">8.2.24</a> इति रेफात् परस्य सकारस्य लोपः]</p>
<p>→ अक्षाः [<b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गनिर्माणम् ।]</p>
<p>वेदेषु 'अभैषीः मा पुत्रक' एतादृशाः  प्रयोगाः अपि दृश्यन्ते यत्र सिचि परे ईडागमः कृतः अस्ति ।             </p>
<p>ज्ञातव्यम् -  'बहुलम्' शब्दस्य विषये <a href='https://docs.google.com/document/d/1n7aZUlQbK0Fmys86Pwob1xWtSoVI3CcPt9_PqT9JJ1Y/pub' target='_blank'> अस्मिन् लेखे </a> विस्तारेण उक्तमस्ति, तदपि पठ्येत ।</p>
<h2>Kashika</h2>
<hr />
<p>index: 7.3.97
sutra: बहुलं छन्दसि</p>
<hr />
<p>अस्तिसिचोरपृक्तस्य सार्वधातुकस्य ईडगमो भवति बहुलं छन्दसि विषये। आप एव इदं सलिलं सर्वमाः। आसीदिति स्थाने आः क्रियापदम्। अहर्वाव तर्ह्यासीन्न रात्रिः। सिचः खल्वपि गोभिरक्षाः। प्रत्यञ्चमत्साः। अभैषीर्मा पुत्रक इति च भवति, छान्दसत्वात्। माङ्योगेऽपि अडागमो भवति, अक्षः, अत्साः इति, सिच इडभावश्च।</p>
<h2>Siddhanta Kaumudi</h2>
<hr />
<p>index: 7.3.97
sutra: बहुलं छन्दसि</p>
<hr />
<p>सर्वमा इदम् (सर्व॑मा इ॒दम्) । आसीदिति प्राप्ते ॥ (अस्तेर्लङ् तिप्ईडभाव अपृक्तत्वाद्धल्ङ्यादिलोपः । रुत्वविसर्गौ । संहितायां तु भोभगो &lt;{SK167}&gt; इति यत्वम् । लोपः शाकल्यस्य &lt;{SK67}&gt; इति यलोपः । गोभिरक्षाः (गोभि॒रक्षाः॑) । सिच इडभावश्छान्दसः । अट् । शेषं पूर्ववत् । ह्रस्वस्य गुणः &lt;{SK242}&gt; । जसि च &lt;{SK241}&gt; ।&lt;!जसादिषु छन्दसि वावचनं प्राङ् णौ चङ्युपधायाः !&gt; (वार्तिकम्) ॥ अधा शतकत्वो यूयम् (अधा॑ शतकत्वो यू॒यम्) । शतकतवः । पश्वेनृभ्यो यथा गवे (पश्वे॒नृभ्यो॒ यथा॒ गवे॑) । पशवे ॥ ठनाभ्यस्तस्याचि &lt;{SK2503}&gt; इति निषेधे ।&lt;!बहुलं छन्दसीति वक्तव्यम् !&gt; (वार्तिकम्) ॥ अनुषग्जुजोपत् (अनु॒षग्जुजो॑पत्) ।</p>
<h2>Padamanjari</h2>
<hr />
<p>index: 7.3.97
sutra: बहुलं छन्दसि</p>
<hr />
<p>आ इति । अस्तेर्लङ्, तिप्, शपो लुप्, रुत्वविसर्जनीयौ अक्षाः, अत्सा इति ।'क्षर सञ्चलने' ,'त्सर च्छद्मगतौ' , लुङ्, तिपो हल्ङ्यादिलोपः, रात्सस्यऽ इति सिचो लोपः, दातुरेफस्य विसर्जनीयः । छान्दसत्वादिति ।'बहुलं च्छन्दस्यमाङ्योगे' पिऽ इत्यनेन न केवलममाङ्योगेऽडाटोरभावः क्रियते, किं तर्हि ? माङ्योगे तत्सद्भावोऽपीति भावः । इडभावश्च सिचेति । छान्दसत्वादित्यपेक्षते ॥</p></div>