<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="2.2.20.html"><button class="muted-button">Prev 2.2.20</button></a>
        <a href="2.2.22.html"><button class="muted-button">Next 2.2.22</button></a>
        </nav><h2>Kashika</h2>
<hr />
<p>index: 2.2.21
sutra: तृतीयाप्रभृतीन्यन्यतरस्याम्</p>
<hr />
<p>अमा एव इत्यनुवर्तते। <b>उपदंशस् तृतीयायाम्</b> <a href="3.4.47.html">3.4.47</a> इत्यतः प्रभृति यान्युपपदानि तानि अमा एव अव्ययेन सहान्यतरस्यां समस्यन्ते, तत्पुरुषश्च समासो भवति। उभयत्रविभाशेयम्। यदमा एव तुल्यविधानमुपपदं तस्य प्राप्ते, यथा <b>उपदंशस् तृतीयायाम्</b> <a href="3.4.47.html">3.4.47</a> इति। यत् पुनरमा च अन्येन च तुल्यविधानं तस्य प्राप्ते, यथा अव्ययेऽयथाभिप्रेताख्याने कृञः क्त्वाणमुलौ (*3,4..59) इति। मूलकोपदंशं भुङ्क्ते, मूलकेन उपदंशं भुङ्क्ते। उच्चैःकारमाचष्टे, उच्चैः कारम्। अमा एव इत्येव, <b>पर्याप्तिवचनेष्वलमर्थेषु</b> <a href="3.4.66.html">3.4.66</a>, पर्याप्तो भोक्तुम्। प्रभुर्भोक्तुम्।</p>
<h2>Siddhanta Kaumudi</h2>
<hr />
<p>index: 2.2.21
sutra: तृतीयाप्रभृतीन्यन्यतरस्याम्</p>
<hr />
<p>उपदंशस्तृतीयायाम् &lt;{SK3368}&gt; इत्यादीन्युपपदान्यमन्तेनाव्ययेन सह वा समस्यन्ते । मूलकेनोपदंशं भुङ्क्ते । मूलकोपदंशम् ॥</p>
<h2>Balamanorama</h2>
<hr />
<p>index: 2.2.21
sutra: तृतीयाप्रभृतीन्यन्यतरस्याम्</p>
<hr />
<p><b>तृतीयाप्रभृतीन्यन्यतरस्याम्</b> - तृतीयाप्रभृतीनि । तृतीयाशब्देनउपदंशस्तृतीयाया॑मित्यारभ्य॒अन्वच्यानुलोम्ये॑ इत्यन्तसूत्रोपात्तान्युपपदानि विवक्षितानि । अमेति, अव्ययेनेति चानुवर्तते । एवकारस्तु नानुवर्तते, अस्वरितत्वात् । अमेत्येतदव्ययविशेषणम् । तदाह — उपदंशस्तृतीयायामित्यादिना । मूलकोपदंशमिति ।उपदंशस्तृतीयाया॑मिति णमुल् । अमैव तुल्यविधानत्वात्पूर्वसूत्रेण नित्ये प्राप्ते विकल्पोऽयम् । ननुमूलकेने॑त्यस्य 'भुङ्क्ते' इत्यत्रैवान्वयादुपदंश इत्यत्रानन्वयादसामर्थ्यात्कथमिह समास इति चेत्, मैवम् — उपदंशनक्रियां प्रति हि मूलकस्य आर्थकं कर्मत्वमादाय सामर्थ्यमुपपाद्यम् । तृतीया तु प्रधानक्रियानुरोधात्परत्वाच्चोपपाद्येत्यन्यत्र विस्तरः । उच्चैःकारमिति । उच्चेःकृत्वेत्यत्र तुअव्ययेऽयथाभिप्रेताख्याने कृञः क्त्वाणमुलौ॑ ।तत्रउच्चैःकार॑मित्यत्र उपपदत्वस्य अमैव तुल्यविधानत्वाऽभावात्अमैवाव्ययेने॑त्यप्राप्तेऽनेन विकल्पः । समासपक्षेआदिर्णमुल्यन्यतरस्या॑मिति कृदुक्तरपदप्रकृतिस्वर आद्युदात्तत्वम् । असमासपक्षे तु उच्चैरिति फिट्सूत्रेणाऽन्तोदात्तत्वमिति फले भेदः । अमन्तेनेति किम्  । पर्याप्तो भोक्तुम् । 'पर्याप्तिवचनेषु' इति तुमुन् । </p>
<h2>Padamanjari</h2>
<hr />
<p>index: 2.2.21
sutra: तृतीयाप्रभृतीन्यन्यतरस्याम्</p>
<hr />
<p>तृतीयाप्रभृतीन्यतरस्याम्॥ तृतीयाप्रभृतीनीति। यत्पुनरमा चान्येन तस्याप्राप्त इति उपपदविशेषणार्थ एवकारोऽत्र नानुवर्तत इति भावः। उच्चैः कारमिति। यदा समासस्तदा कृदुतरपदप्रकृतिस्वरः, ठादिर्णमुल्यन्यतरस्याम्ऽ इत्याद्यौदातत्वम्। यदा तु न समासः, तदोच्चैरित्यन्तोदातम्; स्वरादिषु तथा पाठात्। कारमित्याद्यौदातम्॥</p></div>