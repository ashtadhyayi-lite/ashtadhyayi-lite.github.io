<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.7.html"><button class="muted-button">Prev 1.1.7</button></a>
        <a href="1.1.9.html"><button class="muted-button">Next 1.1.9</button></a>
        </nav><h2 class="title">मुखनासिकावचनोऽनुनासिकः</h2><p class="sname"><font color=blue>1-1-8 मुखनासिकावचनः अनुनासिकः</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुख-नासिका-वचनः अनुनासिकः </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>यस्य वर्णस्य उच्चारणार्थम् मुखेन सह नासिकायाः अपि प्रयोगः भवति, सः वर्णः अनुनासिकसंज्ञां प्राप्नोति ।</p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>A letter whose pronunciation needs the usage of nose as well as mouth is called an अनुनासिक.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुखसहिता नासिका मुखनासिका, तया य उच्चार्यते वर्णः सोऽनुनासिकसंज्ञो भवति । <b>आङोऽनुनासिकश्छन्दसि</b> <a href="6.1.126.html">6.1.126</a> । अभ्र आँ अपः (ऋग्वेदः 5.48.1) । गभीर आँ उग्रपुत्रे (ऋग्वेदः  8.67.11)  । च न आँ इन्द्रः । मुखग्रहणं किम् ? अनुस्वारस्यैव हि स्यात् । नासिकाग्रहणं किम् ? कचटतपानां मा भूत् । अनुनासिकप्रदेशाः <b>आङोऽनुनासिकश्छन्दसि</b>  <a href="6.1.26.html">6.1.26</a> इत्येवमादयः ॥</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुखसहितनासिकयोच्चार्यमाणो वर्णोऽनुनासिकसंज्ञः स्यात् । तदित्थम् - अ इ उ ऋ एषां वर्णानां प्रत्येकमष्टादशभेदाः । लृवर्णस्य द्वादश, तस्य दीर्घाभावात् । एचामपि द्वादश, तेषां ह्रस्वाभावात् ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुखसहितनासिकयोच्चार्यमाणो वर्णोऽनुनासिकसंज्ञः स्यात् । तदित्थम् - अ इ उ ऋ एषां वर्णानां प्रत्येकमष्टादश भेदाः । ऌवर्णस्य द्वादश तस्य दीर्घाभावात् । एचामपि द्वादश तेषां ह्रस्वाभावात् ॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>अष्टाध्याय्यां पाठितासु अनेकासु संज्ञासु अन्यतमा वर्तते 'अनुनासिकः' इति संज्ञा । यस्य वर्णस्य उच्चारणे <b>मुखेन सह नासिकायाः अपि प्रयोगः क्रियते</b>, तत्र सः वर्णः <b>अनुनासिकः</b> इति संज्ञां प्राप्नोति । सर्वेषाम् वर्णानाम् उच्चारणार्थम् सामान्यरूपेण मुखस्य (तत्रस्थानाम् कण्ठादीनाम् अवयवानाम्) प्रयोगः तु अवश्यम् भवति । परन्तु यत्र तस्मिन् उच्चारणे नासिकायाः अपि प्रयोगः क्रियते, तत्र तस्य वर्णस्य 'अनुनासिकः' इति शब्देन अपि निर्देशः भवितुम् अर्हति, इति अस्य सूत्रस्य आशयः ।</p>
<p><note>अनुनासिकः इति पृथक् वर्णः नास्ति । विद्यमानस्य वर्णस्यैव नासिकया सह उच्चारणं क्रियते चेत् तस्य अनुनासिकसंज्ञा भवति ।</note></p>
<p>संस्कृते सर्वेषाम् वर्णानाम् नासिकया सह उच्चारणम् कर्तुं न शक्यते । केवलम् केषाञ्चन वर्णानाम् एव नासिकया सह उच्चारणं सम्भवति । आवली एतादृशी —</p>
<p><listsp></p>
<p>1) <hl>सर्वे स्वराः</hl> — सर्वेषाम्  स्वराणाम् उच्चारणम् नासिकया सह अपि कर्तुं शक्यते, नासिकया विना अपि सम्भवति । अतः <b>सर्वे स्वराः 'अनुनासिकाः' तथा 'निरनुनासिकाः' उभयथा भवितुम् अर्हन्ति</b> ।  </p>
<p>2) <hl>यकारः, वकारः, लकारः </hl> — 'य्', 'व्', 'ल्' एतेषाम् त्रयाणाम् व्यञ्जनानाम् उच्चारणम् अपि नासिकया सह , तथा च नासिकया विना — उभयथा सम्भवति । अतः <b>यकार-वकार-लकाराणाम् अपि  'अनुनासिकाः' तथा 'निरनुनासिकाः' एतादृशौ भेदौ विद्येते</b> ।</p>
<p>3) <hl>वर्गपञ्चमाः (ञ्, म्, ङ्, ण्, न्)</hl> — वर्गपञ्चमवर्णानाम् उच्चारणसमये मुखस्य तथा नासिकायाः - द्वयोः अपि प्रयोगः भवत्येव । इत्युक्ते, <b>सर्वे वर्गपञ्चमवर्णाः नित्यम् अनुनासिकसंज्ञकाः एव सन्ति</b> । एतेषाम् निरनुनासिकभेदाः न विद्यन्ते । </p>
<p>4) <hl>अनुस्वारः</hl> — अनुस्वारः इति संस्कृतभाषायाम् विद्यमानः पृथग् वर्णः अस्ति । अस्य उच्चारणम् <b>केवलम् नासिकया एव भवति ।</b> अनुस्वारस्य उच्चारणे मुखस्य प्रयोगः न क्रियते । अतः <b>अनुस्वारस्य अनुनासिकः इति संज्ञा न भवति ।</b></p>
<p></listsp></p>
<p>यस्य वर्णस्य अनुनासिक-निरनुनासिकभेदौ विद्येते, तत्र तस्य वर्णस्य अनुनासिकभेदस्य पृथग् रूपेण निर्देशार्थम् लेखनसमये तस्य उपरि चन्द्रबिन्दुः संस्थाप्यते  इति सामान्यः नियमः । यथा, अकारस्य अनुनासिकभेदं दर्शयितुम् 'अँ' इति चन्द्रबिन्दुना सह र्निदेशः क्रियते । तथैव 'य्ँ' इत्येन यकारस्य अनुनासिकभेदः निर्दिश्यते, 'य्' इत्यनेन च निरनुनासिकः भेदः ।  एवमेव अन्येषां विषये अपि ज्ञातव्यम् ।</p>
<p><title>वर्णानाम् अनुनासिकभेदस्य उच्चारणस्थानानि</title></p>
<p>सर्वेषाम् अनुनासिकसंज्ञकवर्णानाम् उच्चारणस्थानानि अधः परिगण्यन्ते —</p>
<p><list></p>
<li><b>अँ / आँ / अँ3</b> - कण्ठः + नासिका

<li><b>इँ / ईँ  / इँ3</b> - तालु  + नासिका

<li><b>उँ / ऊँ / उँ3</b> - ओष्ठौ + नासिका

<li><b>ऋँ / ॠँ / ॠँ3</b> -  मूर्धा + नासिका

<li><b>ऌँ / ऌँ3</b> - दन्ताः + नासिका

<li><b>एँ / एँ 3 / ऐँ / ऐँ3</b> - कण्ठतालु + नासिका

<li><b>ओँ / ओँ3 / औँ / औँ3</b> -  कण्ठोष्ठम् + नासिका

<li><b>ङ्</b> - कण्ठः + नासिका

<li><b>ञ्</b> - तालु +  नासिका

<li><b>ण्</b> - मूर्धा + नासिका

<li><b>न्</b> - दन्ताः + नासिका

<li><b>म्</b> - ओष्ठौ + नासिका

<li><b>य्ँ</b> - तालु + नासिका

<li><b>व्ँ</b> - दन्तोष्ठम्  + नासिका

<li><b>ल्ँ</b> - दन्ताः + नासिका

</list>

एतान् विहाय अन्येषाम् वर्णानाम् (क्, ख्, आदीनाम्) अनुनासिकभेदः संस्कृतभाषायां न विद्यते ।

<title>प्रयोजनम्</title>

अनुनासिकसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । द्वे उदाहरणे एतादृशे  -

1. _यरोऽनुनासिकोऽनुनासिके वा_ <a href="8.4.45.html">8.4.45</a> इत्यनेन पदान्त-यर्-वर्णस्य अनुनासिके परे विकल्पेन अनुनासिकादेशः भवति —

<pr>

वाक् च मुखम् च अनयोः समाहारः [समासवृत्तिः]

वाक् + मुखम् [_द्वन्द्वश्च प्राणितूर्यसेनाङ्गानाम्_ <a href="2.4.2.html">2.4.2</a> इति समाहारद्वन्द्वः]

→ वाच् + मुख [_कृत्तद्धितसमासाश्च_ <a href="1.2.46.html">1.2.46</a> इति प्रातिपदिकसंज्ञा । _सुपो धातुप्रातिपदिकयोः_ <a href="2.4.71.html">2.4.71</a> इति सुप्-प्रत्ययलोपः]

→ वाक् + मुख [_चोः कुः_ <a href="8.2.30.html">8.2.30</a> इति कुत्वम्]

→ वाग् + मुख [_झलां जशोऽन्ते_ <a href="8.2.39.html">8.2.39</a> इति पदान्ते जश्त्वम्]

→ वाङ् + मुख [_यरोऽनुनासिकेऽनुनासिको वा_ <a href="8.4.45.html">8.4.45</a>  इति गकारस्य अनुनासिकादेशः ङकारः]

→ वाङ्मुख

</pr>

2. _उपदेशेऽजनुनासिक इत्_ <a href="1.3.2.html">1.3.2</a> इत्यनेन उपदेशे विद्यमानस्य अनुनासिकसंज्ञकस्य अच्-वर्णस्य इत्संज्ञा भवति । यथा, ओँप्यायीँ-धातौ विद्यमानानाम् अनुनासिस्वराणाम् इत्संज्ञा, ततश्च तयोः लोपं कृत्वा 'प्याय्' इति यद् दृश्यरूपम् जायते तत्र अग्रे प्रत्ययविधानम् भवति —

<pr>

ओँप्यायीँ (वृद्धौ, भ्वादिः, <{1.561}>)

→ प्याय् [ _उपदेशेऽजनुनासिक इत्_ <a href="1.3.2.html">1.3.2</a> इति अनुनासिकसंज्ञकयोः ओँकार-ईँकारयोः इत्संज्ञा, _तस्य लोपः_ <a href="1.3.9.html">1.3.9</a> इति लोपः]

→ प्याय् + क्तवतुँ [_निष्ठा_ <a href="3.2.102.html">3.2.102</a> इति क्ववतुँ-प्रत्ययः]

→ प्याय् + तवत् [अनुनासिक-उकारस्य  _उपदेशेऽजनुनासिक इत्_ <a href="1.3.2.html">1.3.2</a> इति इत्संज्ञा । ककारस्य _लशक्वतद्धिते_ <a href="1.3.8.html">1.3.8</a> इति इत्संज्ञा । उभयोः अपि _तस्य लोपः_ [1.3.9]] इति लोपः]

→ प्या + तवत् [_लोपो व्योर्वलि_ <a href="6.1.66.html">6.1.66</a> इति सम्प्रसारणम्]

→ पी + तवत् [_प्यायः पी_ <a href="6.1.28.html">6.1.28</a> इति प्या-इत्यस्य पी-आदेशः]

→ पीनवत् [_ओदितश्च_ <a href="8.2.45.html">8.2.45</a> इति निष्ठानत्वम् ।]

</pr>

<title>अनुनासिकसंज्ञायाः सूत्रेषु प्रयोगः</title>

अष्टाध्याय्यां 'अनुनासिक' इयं संज्ञा एकादशसु सूत्रेषु साक्षात् प्रयुक्ता दृश्यते ।

<list>

1. _उपदेशेऽजनुनासिक इत्_ <a href="1.3.2.html">1.3.2</a>

2. _आङोऽनुनासिकश्छन्दसि_ <a href="6.1.126.html">6.1.126</a>

3. _अनुनासिकस्य क्विझलोः क्ङिति_ <a href="6.4.15.html">6.4.15</a>

4. _च्छ्वोः शूडनुनासिके च_ <a href="6.4.19.html">6.4.19</a>

5. _अनुदात्तोपदेशवनतितनोत्यादीनामनुनासिक लोपो झलि क्ङिति_ <a href="6.4.37.html">6.4.37</a>

6. _विड्वनोरनुनासिकस्यात्_ <a href="6.4.41.html">6.4.41</a>

7. _नुगतोऽनुनासिकान्तस्य_ <a href="7.4.45.html">7.4.45</a>

8. _अत्रानुनासिकः पूर्वस्य तु वा_ <a href="8.3.2.html">8.3.2</a>

9. _अनुनासिकात् परोऽनुस्वारः_ <a href="8.3.4.html">8.3.4</a>

10. _यरोऽनुनासिकेऽनुनासिको वा_ <a href="8.4.45.html">8.4.45</a>

11. _अणोऽप्रगृह्यस्यानुनासिकः_ <a href="8.4.57.html">8.4.57</a>

</list>

अनुवृत्तिरूपेण तु अन्येषु सूत्रेषु अपि अस्याः  संज्ञायाः प्रयोगः भवितुम् अर्हति ।


##Balamanorama
---
index: 1.1.8
sutra: मुखनासिकावचनोऽनुनासिकः

---
_मुखनासिकावचनोऽनुनासिकः_ - तदेवमनुनासिका नव अचः, अननुनासिकाश्च नवेत्यष्टादशविधत्वमेकैकस्याऽचेति स्थितम् । अथाऽनुनासिकसंज्ञामाह — मुखनासिका । मुखसहिता नासिका मुखनासिका । शाकपार्थिवादित्वात्सहितपदस्य लोपः । उच्यते उच्चार्यते इति वचनः । कर्मणि ल्युट् । मुखनासिकया वचन इतिकर्तृकरणे कृता बहुलम् इति तृतीयासमासः । तदेतदाह — मुखसहितेत्यादिना । मुखं च नासिका चेति द्वन्द्वस्तु न । तथा सतिद्वन्द्वश्च प्राणितूर्यसेनाङ्गानाम् इति समाहारद्वन्द्वनियमात्स नपुंसक॑मिति नपुंसकत्वेह्रस्वो नपुंसके प्रातिपदिकस्य॑ इति ह्रस्वत्वे 'मुखनासिकवचन' इत्यापत्तेः । ननु अष्टादश भेदाः किं सर्वेषामचामविशिष्टाः, नेत्याह — तदित्थमिति । इयता प्रबन्धेन यत् अचां भेदप्रपञ्चनं तत् — इत्थं=वक्ष्यमाणप्रकारेण व्यवस्थितं वेदितव्यमित्यर्थः । अष्टादश भेदा इति । अष्टादश प्रकारा इत्यर्थः । दीर्घाभावादिति । तथा च उदात्तलृकारदीर्घः, अनुदात्तलृकारदीर्घः, स्वरितलृकारदीर्घः । ते च अनुनासिकास्त्रयः अननुनासिकास्त्रय इति षड्भेदानामभावे सति ह्रस्वप्रपञ्चः प्लुतप्रपञ्चश्च ,ड्विध इति लृकारस्य द्वादशविधत्वमेवेति भावः । लृकारस्य दीर्घाऽभावे होतृ लृकार इत्यत्र सवर्णदीर्घे कृते होतृकार इति ॠकारस्यैव अकस्सवर्ण इति सूत्रे च भाष्योदाहरणमेव प्रमाणम् । ह्रस्वाभावादिति । यद्येचो ह्रस्वाः स्युस्तर्हि वर्गसमाम्नाये त एव लाघवात् अ इ उ इत्यादिवत् पठएरन्, नतु दीर्घाः, गौरवात् । अत एचो ह्रस्वा न सन्तीति विज्ञायते । एवं च ह्रस्वप्रपञ्चषड्भेदाभावाद्द्वादशविधत्वमेवैचामिति भावः ।</div>