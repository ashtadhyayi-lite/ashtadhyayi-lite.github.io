<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.7.html"><button class="muted-button">Prev 1.1.7</button></a>
        <a href="1.1.9.html"><button class="muted-button">Next 1.1.9</button></a>
        </nav><h2>Sandhi Samaasa Split</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुख-नासिका-वचनः अनुनासिकः </p>
<h2>Neelesh Sanskrit Brief</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>यस्य वर्णस्य उच्चारणार्थम् मुखेन सह नासिकायाः अपि प्रयोगः भवति, सः वर्णः अनुनासिकसंज्ञां प्राप्नोति ।</p>
<h2>Neelesh English Brief</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>A letter whose pronunciation needs the usage of nose as well as mouth is called an अनुनासिक.</p>
<h2>Neelesh Sanskrit Detailed</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>वर्णानाम् उच्चारणार्थम् सामान्यरूपेण मुखस्य (तत्रस्थानाम् कण्ठादीनाम् अवयवानाम्) प्रयोगः भवति । परन्तु यत्र वर्णस्य उच्चारणार्थं मुखेन सह नासिकायाः अपि प्रयोगः क्रियते, तत्र सः वर्णः <b>अनुनासिकः</b> इति संज्ञां प्राप्नोति । 'अनुनासिकः' इति वर्णानां विहिता काचित् व्याकरणविशिष्टा संज्ञा अस्ति, स्वयं पृथक् वर्णः नास्ति इति स्मर्तव्यम् । </p>
<p>सर्वेषाम्  स्वराणाम् अनुनासिकभेदः दृश्यते । इत्युक्ते, सर्वे स्वराः 'अनुनासिकाः' तथा 'निरनुनासिकाः' उभयथा भवितुम् अर्हन्ति ।  एवमेव 'य्', 'व्', 'ल्' एतेषाम् त्रयाणाम् व्यञ्जनानाम् अपि अनुनासिकभेदः दृश्यते । वर्णस्य अनुनासिकभेदस्य निर्देशः तस्य उपरि चन्द्रबिन्दुम् संस्थाप्य क्रियते इति सामान्यः आचारः । यथा, 'अ' इति निरनुनासिकः भेदः, 'अँ' इति अनुनासिकः भेदः । तथैव 'य्ँ' इति अनुनासिकः यकारः, 'य्' इति निरनुनासिकः यकारः ।  एवमेव अन्येषां विषये अपि ज्ञातव्यम् । </p>
<p>सर्वे वर्गपञ्चमाः (ञ्, म्, ङ्, ण्, न्) नित्यम् अनुनासिकाः एव सन्ति, यतः तेषाम् उच्चारणे नासिकायाः प्रयोगः भवत्येव । एतेषाम् निरनुनासिकभेदाः न सन्ति, एतेषाम् लेखनसमये चन्द्रबिन्दुप्रयोगस्य न किञ्चन प्रयोजनम् । </p>
<p><title>उच्चारणस्थानानि</title></p>
<p>सर्वेषाम् अनुनासिकवर्णानां उच्चारणस्थानेन सहितं परिगणनम् एतादृशम् - </p>
<p>अँ / आँ / अँ3 - कण्ठ + नासिका</p>
<p>इँ / ईँ  / इँ3 - तालु  + नासिका</p>
<p>उँ / ऊँ / उँ3 - ओष्ठौ + नासिका</p>
<p>ऋँ / ॠँ / ॠँ3 -  मूर्धा + नासिका </p>
<p>ऌँ / ऌँ3 - दन्ताः + नासिका</p>
<p>एँ / एँ 3 / ऐँ / ऐँ3 - कण्ठतालु + नासिका</p>
<p>ओँ / ओँ3 / औँ / औँ3 -  कण्ठोष्ठ + नासिका </p>
<p>ङ् - कण्ठ + नासिका</p>
<p>ञ् - तालु +  नासिका</p>
<p>ण् - मूर्धा + नासिका</p>
<p>न् - दन्ताः + नासिका</p>
<p>म् - ओष्ठौ + नासिका</p>
<p>य्ँ - तालु + नासिका</p>
<p>व्ँ - दन्तोष्ठम्  + नासिका</p>
<p>ल्ँ - दन्ताः + नासिका </p>
<p>एतान् विहाय अन्ये वर्णाः (क्, ख्, आदयः) अनुनासिकभेदेन न विद्यन्ते । अपि च, 'अनुस्वारः' इति वर्णः अपि अनुनासिकसंज्ञकः नास्ति । अनुस्वारस्य उच्चारणे केवलम् नासिकायाः एव प्रयोगः भवति, मुखस्य न, अतः तस्य अनुनासिकसंज्ञा अपि न भवति ।                             </p>
<p><title>प्रयोजनम्</title></p>
<p>अनुनासिकसंज्ञायाः प्रयोगं कृत्वा अष्टाध्याय्यां भिन्नाः विधयः उच्यन्ते । द्वे उदाहरणे एतादृशे  -</p>
<ol>
<li><b>यरोऽनुनासिकोऽनुनासिके वा</b> <a href="8.4.45.html">8.4.45</a> इत्यनेन पदान्त-यर्-वर्णस्य अनुनासिके परे विकल्पेन अनुनासिकादेशः भवति - </li>
</ol>
<p><pr></p>
<p>वाग् + मुखम्</p>
<p>--&gt; वाङ् मुखम् [<b>यरोऽनुनासिकोऽनुनासिके वा</b> <a href="8.4.45.html">8.4.45</a>  इति गकारस्य अनुनासिकादेशः ङकारः]</p>
<p></pr></p>
<ol>
<li><b>उपदेशेऽजनुनासिक इत्</b> <a href="1.3.2.html">1.3.2</a> इत्यनेन उपदेशे विद्यमानस्य अनुनासिकसंज्ञकस्य अच्-वर्णस्य इत्संज्ञा भवति -</li>
</ol>
<p><pr></p>
<p>पठँ (व्यक्तायां वाचि, भ्वादिः)  </p>
<p>--&gt; पठ् [ <b>उपदेशेऽजनुनासिक इत्</b> <a href="1.3.2.html">1.3.2</a> इति अकारस्य इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः]</p>
<p></pr></p>
<p><title>प्रयोगः</title></p>
<p>अष्टाध्याय्यां 'अनुनासिक' इयं संज्ञा एकादशसु सूत्रेषु साक्षात् प्रयुक्ता दृश्यते । </p>
<ol>
<li>
<p><b>उपदेशेऽजनुनासिक इत्</b> <a href="1.3.2.html">1.3.2</a></p>
</li>
<li>
<p><b>आङोऽनुनासिकश्छन्दसि</b> <a href="6.1.126.html">6.1.126</a></p>
</li>
<li>
<p><b>अनुनासिकस्य क्विझलोः क्ङिति</b> <a href="6.4.15.html">6.4.15</a></p>
</li>
<li>
<p><b>च्छ्वोः शूडनुनासिके च</b> <a href="6.4.19.html">6.4.19</a></p>
</li>
<li>
<p><b>अनुदात्तोपदेशवनतितनोत्यादीनामनुनासिक लोपो झलि क्ङिति</b> <a href="6.4.37.html">6.4.37</a></p>
</li>
<li>
<p><b>विड्वनोरनुनासिकस्यात्</b> <a href="6.4.41.html">6.4.41</a></p>
</li>
<li>
<p><b>नुगतोऽनुनासिकान्तस्य</b> <a href="7.4.45.html">7.4.45</a></p>
</li>
<li>
<p><b>अत्रानुनासिकः पूर्वस्य तु वा</b> <a href="8.3.2.html">8.3.2</a></p>
</li>
<li>
<p><b>अनुनासिकात् परोऽनुस्वारः</b> <a href="8.3.4.html">8.3.4</a></p>
</li>
<li>
<p><b>यरोऽनुनासिकेऽनुनासिको वा</b> <a href="8.4.45.html">8.4.45</a></p>
</li>
<li>
<p><b>अणोऽप्रगृह्यस्यानुनासिकः</b> <a href="8.4.57.html">8.4.57</a></p>
</li>
</ol>
<p>अनुवृत्तिरूपेण तु अन्येषु सूत्रेषु अपि अस्याः  संज्ञायाः प्रयोगः भवितुम् अर्हति ।</p>
<h2>Kashika</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुखसहिता नासिका मुखनासिका, तया य उच्चार्यते वर्णः सोऽनुनासिकसंज्ञो भवति । <b>आङोऽनुनासिकश्छन्दसि</b> <a href="6.1.126.html">6.1.126</a> । अभ्र आँ अपः (ऋग्वेदः 5.48.1) । गभीर आँ उग्रपुत्रे (ऋग्वेदः  8.67.11)  । च न आँ इन्द्रः । मुखग्रहणं किम् ? अनुस्वारस्यैव हि स्यात् । नासिकाग्रहणं किम् ? कचटतपानां मा भूत् । अनुनासिकप्रदेशाः <b>आङोऽनुनासिकश्छन्दसि</b>  <a href="6.1.26.html">6.1.26</a> इत्येवमादयः ॥</p>
<h2>Siddhanta Kaumudi</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुखसहितनासिकयोच्चार्यमाणो वर्णोऽनुनासिकसंज्ञः स्यात् । तदित्थम् - अ इ उ ऋ एषां वर्णानां प्रत्येकमष्टादशभेदाः । लृवर्णस्य द्वादश, तस्य दीर्घाभावात् । एचामपि द्वादश, तेषां ह्रस्वाभावात् ॥</p>
<h2>Laghu Siddhanta Kaumudi</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p>मुखसहितनासिकयोच्चार्यमाणो वर्णोऽनुनासिकसंज्ञः स्यात् । तदित्थम् - अ इ उ ऋ एषां वर्णानां प्रत्येकमष्टादश भेदाः । ऌवर्णस्य द्वादश तस्य दीर्घाभावात् । एचामपि द्वादश तेषां ह्रस्वाभावात् ॥</p>
<h2>Balamanorama</h2>
<hr />
<p>index: 1.1.8
sutra: मुखनासिकावचनोऽनुनासिकः</p>
<hr />
<p><b>मुखनासिकावचनोऽनुनासिकः</b> - तदेवमनुनासिका नव अचः, अननुनासिकाश्च नवेत्यष्टादशविधत्वमेकैकस्याऽचेति स्थितम् । अथाऽनुनासिकसंज्ञामाह — मुखनासिका । मुखसहिता नासिका मुखनासिका । शाकपार्थिवादित्वात्सहितपदस्य लोपः । उच्यते उच्चार्यते इति वचनः । कर्मणि ल्युट् । मुखनासिकया वचन इतिकर्तृकरणे कृता बहुलम् इति तृतीयासमासः । तदेतदाह — मुखसहितेत्यादिना । मुखं च नासिका चेति द्वन्द्वस्तु न । तथा सतिद्वन्द्वश्च प्राणितूर्यसेनाङ्गानाम् इति समाहारद्वन्द्वनियमात्स नपुंसक॑मिति नपुंसकत्वेह्रस्वो नपुंसके प्रातिपदिकस्य॑ इति ह्रस्वत्वे 'मुखनासिकवचन' इत्यापत्तेः । ननु अष्टादश भेदाः किं सर्वेषामचामविशिष्टाः, नेत्याह — तदित्थमिति । इयता प्रबन्धेन यत् अचां भेदप्रपञ्चनं तत् — इत्थं=वक्ष्यमाणप्रकारेण व्यवस्थितं वेदितव्यमित्यर्थः । अष्टादश भेदा इति । अष्टादश प्रकारा इत्यर्थः । दीर्घाभावादिति । तथा च उदात्तलृकारदीर्घः, अनुदात्तलृकारदीर्घः, स्वरितलृकारदीर्घः । ते च अनुनासिकास्त्रयः अननुनासिकास्त्रय इति षड्भेदानामभावे सति ह्रस्वप्रपञ्चः प्लुतप्रपञ्चश्च ,ड्विध इति लृकारस्य द्वादशविधत्वमेवेति भावः । लृकारस्य दीर्घाऽभावे होतृ लृकार इत्यत्र सवर्णदीर्घे कृते होतृकार इति ॠकारस्यैव अकस्सवर्ण इति सूत्रे च भाष्योदाहरणमेव प्रमाणम् । ह्रस्वाभावादिति । यद्येचो ह्रस्वाः स्युस्तर्हि वर्गसमाम्नाये त एव लाघवात् अ इ उ इत्यादिवत् पठएरन्, नतु दीर्घाः, गौरवात् । अत एचो ह्रस्वा न सन्तीति विज्ञायते । एवं च ह्रस्वप्रपञ्चषड्भेदाभावाद्द्वादशविधत्वमेवैचामिति भावः । </p></div>