<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="3.3.132.html">
            <button class="muted-button">Prev 3.3.132</button>
        </a>
        <a href="3.3.134.html">
            <button class="muted-button">Next 3.3.134</button>
        </a>
        </nav><h2>Kashika</h2>
<hr />
<p>index: 3.3.133
sutra: क्षिप्रवचने लृट्</p>
<hr />
<p>आशंसायाम् इत् येव। क्षिप्रवचने उपपदे आशंसायां गम्यमानायां धातोः लृट् प्रत्ययो भवति। भूतवच् च इत्यस्य अयमपवादः। उपाध्यायश्चेत् क्षिप्रमागमिष्यति, क्षिप्रं व्याकरणमध्येष्यामहे। वचनग्रहणं पर्यायार्थम्। क्षिप्रम्, शीघ्रम्, आशु, त्वरितम्, अध्येष्यामहे। न इति वक्तव्ये लृड्ग्रहणं लुटोऽपि विषये यथा स्यात्। श्वः क्षिप्रमध्येष्यमहे।</p>
<h2>Siddhanta Kaumudi</h2>
<hr />
<p>index: 3.3.133
sutra: क्षिप्रवचने लृट्</p>
<hr />
<p>क्षिप्रपर्याये उपपदे पूर्वविषये लृट् स्यात् । वृष्टिश्चेत्क्षिप्रमाशु त्वरितं वा यास्यति । शीघ्रं वप्स्यामः । नेति वक्तव्ये लृङ्ग्रहणं लुटोऽपि विषये यथा स्यात् । श्वः शीघ्रं वप्स्यामः ॥</p>
<h2>Balamanorama</h2>
<hr />
<p>index: 3.3.133
sutra: क्षिप्रवचने लृट्</p>
<hr />
<p><em>क्षिप्रवचने लृट्</em> - क्षिप्रवचने लृट् । वचनग्रहणात्क्षिप्रपर्याये इति लभ्यते । तदाह —  क्षिप्रपर्याये इति । पूर्वविषये इति । आशंसायामित्यर्थः ।आशंसायां भूतवच्चे॑त्यस्यापवादः । ननुक्षिप्रवचनेने॑त्येतावतैव आशंसायां क्षिप्रपर्याये उपपदे भविष्यति न भूतवन्न वर्तमानवदिति लाभाल्लृङ्गहणमनर्थकमित्यत आह —  नेति वक्तव्ये इति ।क्षिप्रवचने ने॑त्युक्तेसामान्यातिदेशे विशेषानतिदेशः इनि न्यायेन भविष्यत्सामान्ये विहितस्य लृट एव निषेधः स्यान्नतु लुटः, तस्यानद्यतनभविष्यद्विशेषविधानात् । शीघ्रं वप्स्याम इति । अनद्यतनत्वद्योताय आश्शब्दः । अत्र न लुडिति भावः । </p>
<h2>Padamanjari</h2>
<hr />
<p>index: 3.3.133
sutra: क्षिप्रवचने लृट्</p>
<hr />
<p>वचनग्रहणं पर्यायार्थमिति । असति तस्मिन्'स्वं रूपं शब्दस्य'  इति वचनात्क्षिप्रशब्द एवोपपदे स्यात्, सति तु पर्यायेष्वपि भवति । ननु भूतवच्चेत्यस्यायमपवादः, स च भविष्यत्कालविषयस्तत्र नेत्येव वक्तव्यम्, तस्मिन्प्रतिषिद्धे'लृट् शेषे च'  इत्यनेनैव लृट् सिद्धः, तत्किं लृड्ग्रहणेन ? तत्राह - नेति वक्तव्ये इत्यादि । नेत्युच्यमाने'लृट् शेषे च'  इत्यनेन लृड् भवन्ननद्यतने न स्यात्; लुटा बाधितत्वाद् । अतो लुड्विषयोऽपि यथा स्यादिति लृड्ग्रहणं क्रियत इत्यर्थः ॥</p></div>