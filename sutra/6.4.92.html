<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.4.91.html"><button class="muted-button">Prev 6.4.91</button></a>
        <a href="6.4.93.html"><button class="muted-button">Next 6.4.93</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>मितामङ्गस्य उपधायाः णौ ह्रस्वः </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>मित्संज्ञकस्य अङ्गस्य उपधावर्णस्य णिच्-प्रत्यये परे ह्रस्वादेशः भवति । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>The उपधा letter of a मित्संज्ञक अङ्ग becomes ह्रस्व when followed by the णिच् प्रत्यय.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>यः धातुः मित्संज्ञकः अस्ति,  तस्य धातोः उपधायाः णिच्-प्रत्यये परे ह्रस्वादेशः भवति । किम् नाम मित्संज्ञकः? वस्तुतः 'मकारः यस्मिन् धातौ इत्संज्ञकः, सः धातुः मित्संज्ञकः' - इति अर्थः भवेत्, परन्तु कस्मिन्नपि धातौ मकारः इत्संज्ञकः नास्ति । तर्हि कस्य धातोः मित्संज्ञा भवति? धातुपाठे विद्यमानैः भिन्नैः गणसूत्रैः अनेके धातवः 'मित्'संज्ञकाः उच्यन्ते । यथा, चुरादिगणे विद्यमानम् गणसूत्रम् &lt;ऽज्ञपादयो मितःऽ&gt; इत्यनेन ज्ञपँ, यमँ, चहँ, रहँ, बलँ, चिञ् - एते षट्-धातवः मित्संज्ञकाः भवन्ति । तथैव, &lt;ऽघटादयो मितःऽ&gt; इत्यनेन घटाद्यन्तर्गणे विद्यमानाः धातवः मित्संज्ञकाः भवन्ति । एतादृशाः मित्-संज्ञकाः ये धातवः, तेषामुपधावर्णस्य  णिच्-प्रत्यये परे अनेन सूत्रेण ह्रस्वादेशः भवति । यथा - </p>
<ol>
<li>चुरादिगणे विद्यमानः ज्ञप् धातुः -</li>
</ol>
<p>ज्ञप् + णिच् [<b>सत्यापपाश..</b> <a href="3.1.25.html">3.1.25</a> इति णिच्]  </p>
<p>→ ज्ञप् + इ [इत्संज्ञालोपः]</p>
<p>→ ज्ञाप् + इ  [<b>अतः उपधायाः</b> <a href="7.2.116.html">7.2.116</a> इति वृद्धिः]</p>
<p>→ ज्ञप् + इ [<b>मितां ह्रस्वः</b> <a href="6.4.92.html">6.4.92</a> इति ह्रस्वादेशः]</p>
<p>→ ज्ञपि [<b>सनाद्यन्ताः धातवः</b> <a href="3.1.32.html">3.1.32</a> इति धातुसंज्ञा]</p>
<p>अस्य रूपाणि अग्रे 'ज्ञपयति', 'ज्ञपयतः' आदीनि भवन्ति ।          </p>
<ol>
<li>भ्वादिगणस्य घटाद्यन्तर्गणे विद्यमानः हेड्-धातुः-</li>
</ol>
<p>हेड्  + णिच् [<b>हेतुमति च</b> <a href="3.1.26.html">3.1.26</a> इति णिच्] </p>
<p>→ हेड्   + इ [इत्संज्ञालोपः]</p>
<p>→ हिड् + इ [<b>मितां ह्रस्वः</b> <a href="6.4.92.html">6.4.92</a> इति ह्रस्वादेशः । <b>एच इग्घ्रस्वादेशे</b> <a href="1.1.48.html">1.1.48</a> इति एकारस्य ह्रस्वादेशः इकारः]</p>
<p>→ हिडि[<b>सनाद्यन्ताः धातवः</b> <a href="3.1.32.html">3.1.32</a> इति धातुसंज्ञा]</p>
<p>अस्य रूपाणि अग्रे 'हिडयति', 'हिडयतः' आदीनि भवन्ति ।                   </p>
<ol>
<li>चुरादिगणे विद्यमानः चिञ्-धातुः   </li>
</ol>
<p>चि + णिच्  [<b>सत्यापपाश..</b> <a href="3.1.25.html">3.1.25</a> इति णिच्]  </p>
<p>→ चि + इ [इत्संज्ञालोपः]</p>
<p>→ चै + इ  [<b>अचो ञ्णिति</b> <a href="7.2.115.html">7.2.115</a> इति वृद्धिः]</p>
<p>→ चाय् + इ [<b>एचोऽयवायावः</b> <a href="6.1.78.html">6.1.78</a> इति आय्-आदेशः]</p>
<p>→ चय् + इ [<b>मितां ह्रस्वः</b> <a href="6.4.92.html">6.4.92</a> इति ह्रस्वादेशः]</p>
<p>→ चयि [<b>सनाद्यन्ताः धातवः</b> <a href="3.1.32.html">3.1.32</a> इति धातुसंज्ञा]</p>
<p>अस्य रूपाणि अग्रे 'चययति', 'चययतः' आदीनि भवन्ति ।          </p>
<p>ज्ञातव्यम् - एतत् सूत्रम् <b>अतः उपधायाः</b> <a href="7.2.116.html">7.2.116</a>  इत्यस्य अपवादः नास्ति, यतः अनेन सूत्रेण सर्वेषामुपधावर्णानाम् ह्रस्वादेशः उच्यते, केवलमकारस्य न । एतयोर्मध्ये विप्रतिषेधः अपि नास्ति, यतः उपधायामकारः अस्ति चेत् अस्य सूत्रस्य किमपि प्रयोजनमेव नास्ति ।  अतः णिच्-प्रत्यये परे  आवश्यकं चेत्   <b>अतः उपधायाः</b> <a href="7.2.116.html">7.2.116</a> इत्यस्यापि प्रयोगः भवितुमर्हति, <b>मितां ह्रस्वः</b> <a href="6.4.92.html">6.4.92</a> इत्यस्यापि च । एवमस्ति चेत् च  णिच्-प्रत्ययविशिष्टानि कार्याणि ( यथा - गुणवृद्धी तथा तस्मात् जायमानाः अय्/अव्/आय्/आव् एते आदेशाः - एतानि सर्वाणि)  आदौ कृत्वा तदनन्तरमेव च अनेन सूत्रेण ह्रस्वादेशः विधीयते । किमर्थम्? यतः आदौ एव अनेन सूत्रेण ह्रस्वादेशं कृत्वा अनन्तरम् णिच्-प्रत्ययविशिष्टानि कार्याणि कुर्मश्चेत् ह्रस्वादेशस्य प्रयोजनमेव विनश्येत् । </p>
<h2 id="kashika">Kashika</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>मितो धातवः घटादयो मितः इत्येवमादयो ये प्रतिपादिताः, तेषामुपधाया ह्रस्वो भवति णौ परतः। घटयति। व्यथयति। जनयति। रजयति। शमयति। ज्ञपयति। केचिदत्र वा इत्यनुवर्तयन्ति। सा च व्यवस्थितविभाषा। तेन उत्क्रामयति, सङ्क्रामयति इत्येवमादि सिद्धं भवति।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>मितामुपधायाह्रस्वः स्याण्णौ परे । ज्ञपयति ।{$ {!1626 यम!} परिवेषणे$} । चान्मित् । पिरवेषणमिह वेष्टनम् । न तु भोजनानापि वेष्टना । यमयति चन्द्रम् । परिवेष्टत इत्यर्थः ।{$ {!1627 चह!} परिकल्कने$} । चहयति । अचीचहत् । कथादौ वक्ष्यमाणस्य तु अदन्तात्वेनाग्लोपित्वाद्दीर्घसन्वद्भावौ न । अचचहत् । चप इत्येके । चपयति ।{$ {!1628 रह!} त्यागे इत्येके$} । अरीरहत् । कथादेस्तु अररहत् ।{$ {!1629 बल!} प्राणने$} । बलयति ।{$ {!1630 चिञ्!} चयने$} ।</p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>घटादीनां ज्ञपादीनां चोपधाया ह्रस्वः स्याण्णौ । घटयति ॥ {$ {! 3 ज्ञप !} ज्ञाने ज्ञापने च $} ॥ ज्ञपयति । अजिज्ञपत् ॥ </p>
<p>इति ण्यन्तप्रक्रिया ॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p><b>मितां ह्रस्वः</b> - मितां ह्रस्वः । 'ऊदुपधाया गोहः' इत्यत उपधाया इति, 'दोषो णौ' इत्यतो णाविति चानुवर्तते । तदाह  —  मितामुपधाया इत्यादिना । ज्ञपयतीति । णिचि उपधावृद्धौ ह्रस्व इति भावः । यम च परिवेषणे । चान्मिदिति । 'इति अनुकृष्यते' इति शेषः । यमधातुः परिवेषणे णिचं लभते, मित्कार्यभाक्चेत्यर्थः । मित्संज्ञक इति वा । परिवेषणामिह वेष्टनमिति ।पिरवेषस्तु परिधि॑रिति कोशादिति भावः । न तु भोजनमिति । भुजेर्हेतुमण्ण्यन्तात्स्त्रियामित्यधिकारेण्यासश्रन्थो युच् । क्लीबत्वं लोकात् ।भोजने॑त्येव क्वचित्पाठः । भोक्तुः पात्रे भोज्यद्रव्योपकल्पनमिह न परिवेषणमित्यर्थः । भोजनायां यमेर्हुतमण्ण्यन्तस्य अमन्तत्वादेव मित्त्वसिद्धेरिति भावः । परिवेष्टत इत्यर्थ इति । अनेन इह परिविषेरण्यन्ताल्ल्युटि परिवेषणशब्द इति सूचितम् । नच वेष्टनेऽप्यर्थे यमेरमन्तत्वादेव सिद्धे मित्त्विधिव्र्यर्थ इति वाच्यं,न कम्यमिचमा॑मिति मित्तवप्रतिषेधप्रकरणस्थे 'यमोऽपरिवेषणे' इति घटाद्यन्तर्गणसूत्रेऽपरिवेषणे इति पर्युदासेन भोजनेतोऽन्यत्र वेष्टनेऽर्थे मित्तवनिषेधस्य प्राप्तौ मित्त्वप्रापणार्थत्वात् । 'यमोऽपरिवेषणे' इत्यत्र परिवेषण शब्देन भोजनाया एव विवक्षितत्वेन वेष्टने यमेर्मित्त्वनिषेधस्य प्रसङ्गात् । अत एवयमिर्भोजनातोऽन्यत्र न मि॑दिति व्याख्यातं मूलकृता । भोजनायां तु 'यमोऽपरिवेषणे' इति मित्त्वनिषेधविधौ भोजनायाः पर्युदासादेव तत्र मित्त्वनिषेधाऽभावादम्नतत्वादेव मित्त्वप्राप्तेरिह चुरादौ पिरवेषणशब्देन वेष्टनमेव विवक्षितं नतु भोजनेत्यास्तां तावत् । चह परिकल्पने इति । इत आरभ्य 'चिञ् चयने' इत्येतत्पर्यन्तं चेत्यनुवर्तते । अतस्तेषां मित्त्वण्णिचि ह्रस्वः । तदाह - चहयतीति । नन्वनेनैव सिद्धे अग्रे चुराद्यन्तर्गणे कथादावस्य पाठो व्यर्थ इत्यत आह —  कथादाविति ।कथादयोऽदन्ता॑इति वक्ष्यते । तस्माण्णिचि अल्लोपे चहयतीत्यादौ अल्लोपस्य स्थानिवत्त्वाद्वृद्ध्यबावे मित्त्वाद्ध्रस्वे च न विशेषः । तथापि अदन्ताच्चङि णौ अल्लोपे सति अग्लोपितया सन्वत्त्वदीर्घयोरभावेअचचह॑दिति रूपमस्ति फलमित्यर्थः । चप इत्येके इति । 'चह परिकल्पने' इत्यस्य स्थानेचपे॑त्येके पठन्तीत्यर्थः । 'रह त्यागे इत्येके' इत्यपि तथैव व्याख्येयम् । एवं च ज्ञपादिषु पञ्चसु चहधातुश्चपधातुः रहधातुर्वा अन्यतमस्तृतीयः, बलधातुश्चतुर्थः, चिञ्धातुः पञ्चम इति कृत्वा ज्ञपादिपञ्चानां मतत्रयेऽपि पञ्चत्वाज्ज्ञपादिपञ्चकत्वस्य न विरोधः ।रह त्यागे॑इत्यस्यापि कथादिपाठफलमाह —  कथादेस्तु अररहदिति । अदन्तत्वेन अग्लोपित्वान्न दीर्घसन्वत्त्वे इति भावः । बल प्राणने ।चे॑त्यनुवृत्त्या मित्त्वस्यानुकर्षणाद्ध्रस्वं मत्वाह  — बलयतीति ।</p>
<h2 id="padamanjari">Padamanjari</h2><a href="#">Up</a>
<hr />
<p>index: 6.4.92
sutra: मितां ह्रस्वः</p>
<hr />
<p>रजयतीति । रञ्जोर्णौ मृगरमण उपसङ्ख्यानम् इत्युपधालोपः ॥</p></div>