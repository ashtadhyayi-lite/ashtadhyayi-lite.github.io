<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.74.html"><button class="muted-button">Prev 1.1.74</button></a>
        <a href="1.2.1.html"><button class="muted-button">Next 1.2.1</button></a>
        </nav><h2>Sandhi Samaasa Split</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>एङ् यस्य अचामादिः तत् प्राचाम् देशे वृद्धम् </p>
<h2>Neelesh Sanskrit Brief</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>पूर्वदिशि विद्यमानस्य देशस्य नाम्नः प्रथमस्वरः 'ए' उत 'ओ' इति अस्ति चेत्  तस्य  'वृद्ध:' इति संज्ञा भवति  ।</p>
<h2>Neelesh English Brief</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>A word that represent the name of an eastern country and whose first स्वर is ए or ओ is called  'वृद्ध'.</p>
<h2>Neelesh Sanskrit Detailed</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'वृद्ध' इति संज्ञा । 'शरावती'  इत्याख्याः नद्याः पूर्वदिशि विद्यमानः यः देशः, तस्य नाम्नः आदिवर्णः एकारः ओकारः वा अस्ति चेत् तस्य वृद्धसंज्ञा भवति - इति अस्य सूत्रस्य आशयः । यथा, 'एणीपचन', 'भोजकट' (विदर्भे विद्यमानः कश्चन प्रदेशः), 'गोनर्द' (राजस्थानस्थितः कश्चन प्रदेशः) - एते सर्वे पूर्वदिशि विद्यमानाः देशाः । एतेषाम् आदिवर्णः एकारः उत ओकारः अस्ति, अतः एतेषाम् सर्वेषाम् 'वृद्धः' इति संज्ञा भवति । अतएव <b>वृद्धाच्छः</b> <a href="4.2.114.html">4.2.114</a> इत्यनेन एतेभ्यः 'छ' इति तद्धितप्रत्ययः भवितुम् अर्हति -</p>
<p><pr></p>
<p>गोनर्दे जातः [तद्धितवृत्तिः]</p>
<p>--&gt; गोनर्द + छ [<b>तत्र जातः</b> <a href="4.3.25.html">4.3.25</a> अस्मिन् अर्थे 'गोनर्दे' इति सप्तमीसमर्थात् <b>वृद्धाच्छः</b> <a href="4.2.114.html">4.2.114</a> इति 'छ'प्रत्ययः ।<b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा । <b>सुपो धातुप्रातिपदिकयोः</b> <a href="2.4.71.html">2.4.71</a> इति ङि-प्रत्ययस्य लोपः]</p>
<p>--&gt; गोनर्द + ईय [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति छकारस्य ईय्-आदेशः]</p>
<p>--&gt; गोनर्द् + ईय [<b>यस्येति च</b> <a href="6.4.148.html">6.4.148</a> इति अकारलोपः]</p>
<p>--&gt; गोनर्दीय</p>
<p></pr></p>
<p>ये देशाः शरावतीनद्याः पूर्वदिशि न विद्यन्ते, तेषाम् विषये अनेन सूत्रेण 'वृद्ध'संज्ञा न भवति । यथा, 'कन्यकुब्ज' (पञ्जाबे विद्यमानः कश्चन प्रदेशः), 'अहिच्छत्र' (उत्तरप्रदेशे स्थितः कश्चन प्रदेशः) एतयोः वृद्धसंज्ञा न भवति । अतः एतयोः विषये  <b>वृद्धाच्छः</b> इत्यस्यापि प्रसक्तिः नास्ति । </p>
<p><pr></p>
<p>कन्यकुब्जे जातः [तद्धितवृत्तिः]</p>
<p>--&gt; कन्यकुब्जे + अण् [<b>तत्र जातः</b> <a href="4.3.25.html">4.3.25</a> अस्मिन् अर्थे 'कन्यकुब्जे' इति सप्तमीसमर्थात् औत्सर्गिकः अण्-प्रत्ययः]</p>
<p>--&gt; कन्यकुब्ज + अ [इत्संज्ञालोपः । <b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा । <b>सुपो धातुप्रातिपदिकयोः</b> <a href="2.4.71.html">2.4.71</a> इति ङि-प्रत्ययस्य लोपः]</p>
<p>--&gt; कान्यकुब्ज + अ [<b>तद्धितेष्वचामादेः</b> <a href="7.2.117.html">7.2.117</a> इति आदिवृद्धिः]</p>
<p>--&gt; कान्यकुब्ज् + अ [<b>यस्येति च</b> <a href="64।148.html">64।148</a> इति अकारलोपः]</p>
<p>--&gt; कान्यकुब्ज</p>
<p></pr></p>
<p>विशेषः - अद्यतनकालस्य 'घग्गर' इत्याख्याः नद्याः एव अपरं नाम शरावती इति । इयं नदी अद्य राजस्थान-हरियाणाप्रदेशयोः सीमायां वहति । अस्याः नद्याः पूर्वदिशि विद्यमानाः प्रदेशाः पाणिनिना 'प्राचां देशाः' नाम्ना स्वीकृताः सन्ति । कर्नाटकप्रदेशे अपि काचित् 'शरावती' इति नदी विद्यते, परन्तु सा भिन्ना अस्ति । </p>
<h2>Kashika</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>यस्य अचामादिग्रहणमनुवर्तते । एङ् यस्य अचामादिः तत् प्राचां देशाभिधाने वृद्धसंज्ञं भवति । एणीपचनीयः, भोजकटीयः, गोनर्दीयः । एङिति किम् ? आहिच्छत्रः, कान्यकुब्जः । प्राचाम् इति किम् ? देवदत्तो नाम बाहीकेषु ग्रामः, तत्र भवः दैवदत्तः । देशे इति किम् ? गोमत्यां भवा मत्स्याः गौमताः । </p>
<p>प्रागुदञ्चौ विभजते हंसः क्षीरोदकं यथा । </p>
<p>विदुषां शब्दसिद्ध्यर्थं सा नः पातु शरावती । </p>
<p>॥इति श्रीजयादित्यविरचितायां काशिकायाम् वृत्तौ प्रथमाध्यायस्य प्रथमः पादः ॥</p>
<h2>Siddhanta Kaumudi</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>एङ् यस्याचामादिर्तद्वृद्धसंज्ञं वा स्याद्देशाभिधाने । एणीपचनीयः । गोनर्दीयः । भोजकटीयः । पक्षे अणि । ऐणीपचनः । गौनर्दः । भौजकटः । एङ् किम् । आहिच्छत्रः । कान्यकुब्जः ।&lt;!वा नामधेयस्य वृद्धसंज्ञा वक्तव्या !&gt; (वार्तिकम्) ॥ दैवदत्तः । देवदत्तीयः ॥</p>
<h2>Balamanorama</h2>
<hr />
<p>index: 1.1.75
sutra: एङ् प्राचां देशे</p>
<hr />
<p><b>एङ् प्राचां देशे</b> - एङ् प्राचां । देशविशेषणाम्नश्चेदेङादिरेव वृद्धसंज्ञक इति नियमार्थमिदम् ।वा नामधेयस्येति । रूढशब्दत्वमिह नामत्वं, न त्वाधुनिकसंकेतितत्वमेव । तेन घटीयमित्यादि सिद्धम् । </p>
<h2>Padamanjari</h2>
<hr />
<p>index: 1.1.75
sutra: एङ् प्राचां देशे</p>
<hr />
<p>प्राचां देशाभिधान इति । प्राचि देशे ये वसन्ति ते प्राचः पुरुषास्तेषां सम्बन्धी यो देशस्तदबिधान इत्यर्थः । एतेन श्रुतस्य विशेषणं प्राचां ग्रहणं नाचार्याणामिति दर्शयति । तथा हि सति मतेनेत्यध्याहार्यं स्यादिति भावः । एणीपचनीय इत्यादि । एणीपचनादिभ्यश्च्छः । दैवदता इति । 'वाहीकग्रामेभ्यश्च' इति वृद्धादिति विहितौ ठञ्ञिठौ न भवतः । काश्यादिपाठादपि न भवतः; तत्रापि वृद्धाधिकारात् । एवं क्रोडो नाम ग्रामस्तत्र भवः क्रौड इत्यणेव भवति । कुणिना तु प्राचांग्रहणमाचार्यनिर्देशार्थं व्याख्यातम्, बाष्यकारोऽपि तथैवाशिश्रियत् । तेन सेपुरं स्कोनगरं च वाहीकग्रामौ, तत्र 'वाहीकग्रामेभ्यश्च' इति ठञ्ञिठौ भवतः - सैपुरिकी, सौपुरिका; स्कौनागरिकी, स्कौनगरिका । अस्य व्यवस्थितविभाषाविज्ञानाच्च क्रोडदेवदतशब्दयोरप्राग्देशवाचिनोष्ठञ्ञिठौ न भवतः । शैषिकेष्वेवार्थेष्वियं वृद्धिसंज्ञेष्यते । तेनापत्यविकारयोः 'उदीचां वयवस्थितविभाषयैव सिद्धम् । वृत्तिकारपक्षे त्वेत्सर्वं वचनात्साध्यम् । गौमता इति । गोमती प्रग्देशे नदी देशग्रहणेन न गृह्यते, ङदीदेशोऽग्रामाः' इति नद्याः पृथग्ग्रहणात् 'एड् प्राचां देशे' 'उदीचां वृद्धादगोत्राद्' इत्यादिषु प्रागुदञ्चौ श्रुतौ, तयोर्विभागज्ञानार्थमाह-प्रागुदञ्चाविति । शरावती नाम नदी उतरपूर्वाभिमुखी, तस्या दक्षिणपूर्वंस्यां दिशि व्यवस्थितो देशः प्राग्देश; उतरपरस्यामुदग्देशः, तौ शरावती विभजते; तया मर्यादया तयो र्विभागो ज्ञायते । क्षीरोदकमिति । 'जातिरप्राणिनाम्' इत्येकवद्भावः । क्वचित् 'क्षीरोदके' इति पाठातत्र नियतव्यक्तिविवक्षया जातिपरत्वाभावाद् द्विवचनम् । किमर्थं विभजते ? विदुषां शब्दसिद्ध्यर्थम् । यद्यपि नद्या एवमुद्देशो न भवति  - विदुषां शब्दा व्यवस्थिताः सिद्ध्यन्ति; तथापि तया हेतुभूतया व्यवस्थितं शब्दसाधुत्वमिति उद्देशोऽध्यारोप्यते । सैवंभूता सा नोऽस्मान् पातु । क्वचित् प्रागुदीचाविति पाठः, तत्र 'अच्प्रत्यन्ववपूर्वात्' इत्यत्राजितियोगविभागादच्प्रत्ययः । 'उद ईत्' इतीत्वम् । प्रगुदीचमिति पाठे समाहारद्वन्द्वः । 'द्वन्द्वाच्चुदषहान्तात्समाहारे' इति टच् । क्वचित् प्रागुदीचेति पाठः, तत्रावयवबहुत्वस्य समुदाय आरोपः प्राग्देशान्नुदग्देशाÄश्चेत्यर्थः ॥</p></div>