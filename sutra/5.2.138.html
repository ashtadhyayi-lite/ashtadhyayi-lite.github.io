<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.2.137.html">
            <button class="muted-button">Prev 5.2.137</button>
        </a>
        <a href="5.2.139.html">
            <button class="muted-button">Next 5.2.139</button>
        </a>
        </nav><h2>Kashika</h2>
<hr />
<p>index: 5.2.138
sutra: कंशंभ्यां बभयुस्तितुतयसः</p>
<hr />
<p>कम् शम् इति मकारान्तौ उद्कसुखयोर्वाचकौ, ताभ्यां ब भ युस् ति तु त यसित्येते सप्त प्रत्यया भवन्ति मत्वर्थे। कम्बः, कम्भः, कंयुः, कन्तिः, कन्तुः, कन्तः, कंयः। शम्बः, शम्भः, शंयुः, शन्तिः, शन्तुः, शन्तः, शंयः। सकारः पदसंज्ञार्थः, तेन अनुस्वारपरसवर्णौ सिद्धौ भवतः। संज्ञायां हि असत्यां कम्यः, शम्यः इति स्यात्।</p>
<h2>Siddhanta Kaumudi</h2>
<hr />
<p>index: 5.2.138
sutra: कंशंभ्यां बभयुस्तितुतयसः</p>
<hr />
<p>कंशमिति मान्तौ । कमित्युदकसुखयोः । शमिति सुखे । आभ्यां सप्त प्रत्ययाः स्युः । युस्थसोः सकारः पदत्वार्थः । कंबः । कंभः । कंयुः । कंतिः । कंतुः । कंतः । कंयः । शंबः । शंभः । शंयुः । शंतिः । शंतुः । शंतः । शंयः । अनुस्वारस्य वैकल्पिकः परसवर्णः । वकारयकारपरस्यानुनीसिकौ वयौ ॥</p>
<h2>Balamanorama</h2>
<hr />
<p>index: 5.2.138
sutra: कंशंभ्यां बभयुस्तितुतयसः</p>
<hr />
<p><em>कंशंभ्यां बभयुस्तितुतयसः</em> - कंशंभ्याम् । व, भ, युस्, ति, तु, त, यस्, एषां सप्तानां द्वन्द्वात् प्रथमाबहुवचनम् । सप्त प्रत्ययाः स्युरिति । 'मत्वर्थे' इति शेषः । पदत्वार्थ इति । अन्यथा कमित्यस्माद्युप्रत्यये यप्रत्यये च कृते भत्वात्पदत्वाऽभावादनुस्वारो न स्यादिति भावः । वकारयकारपरस्येति-बहुव्रीहि । वकारपरकस्य यकारपरकस्य चानुस्वारस्येत्यर्थः । </p>
<h2>Padamanjari</h2>
<hr />
<p>index: 5.2.138
sutra: कंशंभ्यां बभयुस्तितुतयसः</p>
<hr />
<p>कंशमिति मकारान्ताविति।'कशब्दः सुखवार्वायुब्रह्ममस्तकवाचकः' क इत्यकारान्तः कशब्दो यद्यपि प्रसिद्धः, मकारान्तोऽपि क्वचिदस्तीति प्रदर्शनार्थम्'मकारान्तौ'  इत्युक्तम्। उदकसुखयोर्वाचकाविति। न यथासंख्यम्, किं तर्हि ? यथासम्भवम्। कमित्युदकसुखयोर्वाचकम्, शमिति सुखस्य। ठल्पाच्तरम्ऽ इति सुखस्य पूर्वनिपातः प्राप्तः न कृतः सूत्रकारेणैव; तत्र व्यभिचरितत्वात्। उदाहरणेष्वलनुस्वारपरसवर्णौ, तत्र यकारवकारयोः सानुनासिकौ यकारवकारौ ॥</p></div>