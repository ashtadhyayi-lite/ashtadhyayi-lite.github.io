<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.2.53.html"><button class="muted-button">Prev 3.2.53</button></a>
        <a href="3.2.55.html"><button class="muted-button">Next 3.2.55</button></a>
        </nav><h2>Kashika</h2>
<hr />
<p>index: 3.2.54
sutra: शक्तौ हस्तिकपाटयोः</p>
<hr />
<p>शक्तौ गम्यमानायां हस्ति कपाटयोः कर्मणोरुपपदयोः हन्तेः टक् प्रत्ययो भवति। मनुष्यकर्तृकार्थ आरम्भः। हस्तिनं हन्तुं शक्तः हस्तिघ्नः मनुष्यः। कं पाटयति प्रविशत इति कपाटघ्नश्चौरः। शक्तौ इति किम्? विषेण हस्तिनं हन्ति हस्तिघातः।</p>
<h2>Siddhanta Kaumudi</h2>
<hr />
<p>index: 3.2.54
sutra: शक्तौ हस्तिकपाटयोः</p>
<hr />
<p>हन्तेष्टक् स्यात् शक्तौ द्योत्यायाम् । मनुष्यकर्तृकार्थमिदम् । हस्तिघ्नो ना । कपाटघ्नश्चोरः । कवाटेति पाठान्तरम् ॥</p>
<h2>Balamanorama</h2>
<hr />
<p>index: 3.2.54
sutra: शक्तौ हस्तिकपाटयोः</p>
<hr />
<p><b>शक्तौ हस्तिकपाटयोः</b> - शक्तौ हस्तिकवाटयोः । हस्तिघ्न इति । हस्तिनं हन्तुं शक्त इत्यर्थः । एवं कवाटघ्नः । </p>
<h2>Padamanjari</h2>
<hr />
<p>index: 3.2.54
sutra: शक्तौ हस्तिकपाटयोः</p>
<hr />
<p>शक्तौ हस्तिकपाटयोः॥ विषेण हस्तिनं हन्तीति। नन्वत्राप्यशक्तस्य कर्तृत्वानुपपतेरस्त्येव शक्तिः? सत्यम्; शक्तिग्रहणसामर्थ्यात्प्रकर्षविज्ञानादन्यतिरपेक्षस्वबलेनैव हन्तुं या शक्तिः सा गृह्यते, तद्दर्शयति - हस्तिनं हन्तुं समर्थो हस्तिध्नो मनुष्य इति। एवं च हस्तिनं हन्तु मा वा वधीत् सामर्थ्ययोगाद्धस्तिघ्न इत्युच्यते।  कं पाटयति प्रविशत इति। कपाटशब्दं व्युत्पादयति। कवाटमिति तु प्रसिद्धः, तत्राटतेः पचाद्यच्।'कवङ् चोष्णो'  इति योगविभागात्कोः कवादेशः॥</p></div>