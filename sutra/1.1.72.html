<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.71.html"><button class="muted-button">Prev 1.1.71</button></a>
        <a href="1.1.73.html"><button class="muted-button">Next 1.1.73</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>येन विधिः, स्वस्य रूपस्य, तदन्तस्य </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>विशेषणेन निर्दिष्टः विधिः, तम् विशेषणम् स्वीकृत्य अपि भवति, तदन्तम् स्वीकृत्य अपि च भवति ।</p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>A विधि mentioned using an adjective happens in the context of that adjective, and also in context of the words which end in that adjective. </p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>सूत्रस्य अर्थं ज्ञातुम् प्रारम्भे अस्मिन् सूत्रे प्रयुक्तानां शब्दानामर्थम् पश्यामः ।</p>
<ul>
<li>
<p>येन = येन विशेषणेन</p>
</li>
<li>
<p>विधिः = प्रक्रिया</p>
</li>
<li>
<p>तदन्तस्य = अयम् बहुव्रीहिसमासः अस्ति । विग्रहवाक्यम् - 'तत् (विशेषणम्) यस्य अन्ते सः शब्दः तदन्तः, तस्य' ।  तत् विशेषणम् यस्य अन्ते अस्ति, तस्य शब्दस्य, इत्यर्थः ।</p>
</li>
<li>
<p>स्वस्य रूपस्य = विशेषणस्य स्वस्य रूपस्य ।</p>
</li>
</ul>
<p>अतः अस्य सूत्रस्य सम्पूर्णः अर्थः अयम् - कस्मिन्नपि सूत्रे यदि विशेषणम् स्वीकृत्य कश्चन विधिः दर्शितः अस्ति, तर्हि सः विधिः तस्य विशेषणस्य स्वस्य रूपम् स्वीकृत्य तु भवत्येव, परन्तु तत् विशेषणं यस्य शब्दस्य अन्ते आगच्छति, तादृशं शब्दं स्वीकृत्य अपि भवति ।</p>
<p>सूत्रार्थं अधिकं स्पष्टरूपेण ज्ञातुम् कानिचन उदाहरणानि पश्यामः -</p>
<ol>
<li>
<p><b>अतो दीर्घो यञि</b> <a href="7.3.101.html">7.3.101</a> अस्मिन् सूत्रे 'अतः' इति 'अङ्गस्य' इत्यस्य विशेषणमस्ति । अतः अत्र 'अतः अङ्गस्य' इत्यस्य अर्थः <b>येन विधिस्तदन्तस्य</b> <a href="1.1.72.html">1.1.72</a> इत्यनेन 'अत्-इति अङ्गस्य' तथा 'अत्-यस्य अन्ते अस्ति (= अदन्तः) तस्य अङ्गस्य' इति जायते । </p>
</li>
<li>
<p><b>एरच्</b> <a href="3.3.56.html">3.3.56</a> अनेन सूत्रेण इवर्णान्त-धातोः भावे 'अच्' प्रत्ययः भवति । एरच् = एः अच् । अत्र 'एः' इति 'धातोः'  अस्य विशेषणमस्ति । अतः अत्र 'एः धातोः' इत्यस्य अर्थः <b>येन विधिस्तदन्तस्य</b> <a href="1.1.72.html">1.1.72</a> इत्यनेन द्विविधः भवति -  'इ' इति धातोः, तथा 'इवर्णान्त'धातोः  । यथा - 'इ' धातोः भावे अच्-प्रत्ययं कृत्वा 'अय' इति प्रातिपदिकं जायते; तथा च 'चि' इति इवर्णान्तधातोः अपि भावे अच्-प्रत्ययं कृत्वा 'चय' इति प्रातिपदिकं जायते ।                                </p>
</li>
<li>
<p><b>जरायाः जरसन्यतरस्याम्</b> <a href="7.2.101.html">7.2.101</a> अस्मिन् सूत्रे 'जरायाः' इति 'शब्दस्य' इत्यस्य विशेषणमस्ति । अतः अत्र 'जरायाः शब्दस्य' इत्युक्ते 'जरा' शब्दस्य, तथा च 'जरा यस्य अन्ते अस्ति तादृशस्य शब्दस्य' इति जायते ।</p>
</li>
</ol>
<p>अनेन सूत्रेण उक्तः अयम् सिद्धान्तः 'तदन्तविधिः' नाम्ना अपि ज्ञायते । </p>
<p>अस्य सूत्रस्य विषये वार्तिकद्वयम् ज्ञातव्यम् - </p>
<ol>
<li>&lt;! समासप्रत्ययविधौ तदन्तविधेः प्रतिषेधो वक्तव्यः!&gt; । इत्युक्ते, समासविधाने प्रत्ययविधाने च तदन्तविधिः न भवति । उदाहरणानि एतादृशानि  -</li>
</ol>
<p>अ) <b>द्वितीया श्रितातीतपतितगतात्यस्तप्राप्तापन्नैः</b> <a href="2.1.24.html">2.1.24</a> अनेन सूत्रेण 'श्रित/अतीत/पतित/गत' एतादृशेषु सुबन्तपदेषु परेषु द्वितीयातत्पुरुषः समासः विधीयते । यथा, कृष्णं श्रितः = कृष्णश्रितः ।  अस्मिन् सूत्रे 'श्रित/अतीत/पतित/गत' एतानि सर्वाणि विशेषणानि सन्ति, विशेष्यम् च 'सुबन्तम् ' इति अस्ति । परन्तु अत्र वर्तमानसूत्रेण तदन्तविधिः न भवति, यतः अत्र समासविधानम् क्रियते । अतः 'कृष्णं परमश्रितः' अस्य द्वितीयातत्पुरुषसमासः न विधीयते ।                  </p>
<p>आ) <b>नडादिभ्यः फक्</b>  <a href="4.1.99.html">4.1.99</a> अनेन सूत्रेण फक्-प्रत्ययः विधीयते । अतः एतत् प्रत्ययविधानमस्ति । अत्र 'नडादिभ्यः' इति विशेषणम्, 'प्रातिपदिकेभ्यः' इति च विशेष्यम् । एवं सत्यप्यत्र तदन्तविधेः प्रयोगः न भवति,, यतः अत्र प्रत्ययविधानम् क्रियते । अतः केवलम् 'नड' शब्दस्यैव 'फक्' प्रत्ययः भवति, 'सूत्रनड' अस्य शब्दस्य अयं प्रत्ययः न भवति ।</p>
<ol>
<li>&lt;!उगिद्वर्णग्रहणवर्जम् इति वाच्यम्!&gt; । इत्युक्ते यत्र उगित्-ग्रहणम् वर्णग्रहणम् वा अस्ति, तत्र समासविधौ प्रत्ययविधौ चापि तदन्तग्रहणम् भवत्येव । यथा -</li>
</ol>
<p>अ) <b>उगितश्च</b> <a href="4.1.6.html">4.1.6</a> अनेन सूत्रेण उक्-वर्णः यस्मिन् इत्संज्ञकः अस्ति तस्य शब्दस्य स्त्रीत्वं द्योतयितुम् 'ङीष्' प्रत्ययः विधीयते । यथा - भवतुँ + ङीष् = भवती । अस्मिन् सूत्रे 'उगित्' इति विशेषणम्, 'प्रातिपदिकम्' इति विशेष्यम् । अत्र उगित्-ग्रहणम् कृतमस्ति, अतः अनेन वार्तिकेन समासविधौ अप्यत्र तदन्तविधिः भवति । यथा - अतिभवत् + ङीष् = अतिभवती । अत्र यद्यपि उगित्-शब्दः समासविधौ अस्ति, तथापि अनेन वार्तिकेन पूर्ववार्तिकस्य निषेधं कृत्वा मूलसूत्रे यथा उक्तम् तथा तदन्तविधिः जायते ।</p>
<p>आ) <b>अतः इञ्</b> <a href="4.1.95.html">4.1.95</a> अनेन सूत्रेण अकारात् परः इञ्-प्रत्ययः विधीयते । अत्र 'अतः' इति विशेषणम्, 'प्रातिपदिकात्' इति विशेष्यम् ।       अयं प्रत्ययविधिः अस्ति, अतः वस्तुतः पूर्ववार्तिकेन अत्र तदन्तहग्रहणम् न भवेत् । परन्तु अत्र 'अतः' इति वर्णग्रहणम् कृतमस्ति (इत्युक्ते, विशेषणम् एकवर्णात्मकम् एव अस्ति) अतः अत्र तदन्तविधिः भवत्येव । अतः अस्य सूत्रस्य अर्थः  'अकारस्य अकारान्तस्य च  इञ्-प्रत्ययः भवति' इति जायते । यथा - 'अ'स्य अपत्यम् 'इः' । दशरथस्य अपत्यम् 'दाशरथिः' ।</p>
<h2 id="kashika">Kashika</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>येन विशेषणेन विधिर्विधीयते स तदन्तस्य आत्मान् तस्य समुदायस्य ग्राहको भवति , स्वस्य च रूपस्य । <b>एरच्</b> <a href="3.3.56.html">3.3.56</a> - इवर्णान्तादच्प्रत्ययो भवति -</p>
<p>चयः, जयः,  अयः । <b>ओरावश्यके</b> <a href="3.1.125.html">3.1.125</a>, उवर्णान्ताद् ण्यद् भवति - अवश्यलाव्यम्, अवश्यपाव्यम् । &lt;!समासप्रत्ययविधौ तदन्तविधेः प्रतिषेधो वक्तव्यः!&gt; । द्वितीयान्तं श्रितादिभिः सह समस्यते <a href="2.1.24.html">2.1.24</a> कष्टश्रितः । इह मा भूत् - कष्टं परमश्रित इति । प्रत्ययविधौ - <b>नडाऽदिभ्यः फक्</b> <a href="4.1.99.html">4.1.99</a> - नडस्य अपत्यं नाडायनः । इह मा भूत् - सूत्रनडस्य अपत्यं सौत्रनाडिः । किमविशेषेण ? न इत्याह । &lt;!उगिद्वर्णग्रहणवर्जम् इति वाच्यम्!&gt; । <b>उगितश्च</b> <a href="4.1.6.html">4.1.6</a> इति ङीप्प्रत्ययः तदन्तादपि भवति - भवती, अतिभवती । वर्णग्रहणम् <b>अत इञ्</b> <a href="4.1.95.html">4.1.95</a> - दाक्षिः, प्लाक्षिः । &lt;!यस्मिन् विधिस्तदादावल्ग्रहणे!&gt; । अल्ग्रहणेषु यस्मिन् विधिस्तदादौ इति वक्तव्यम् । <b>अचि श्नुधातुभ्रुवां य्वोरियङुवङौ</b> <a href="6.4.77.html">6.4.77</a> इति - श्रियः,  भ्रुवः ॥</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>विशेषणं तदन्तस्य संज्ञा स्यात् स्वस्य च रूपस्य ।&lt;!समासप्रत्ययविधौ प्रतिषेधः !&gt; (वार्तिकम्) ।&lt;!उगिद्वर्णग्रहणवर्जम् !&gt; (वार्तिकम्) ॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p><b>येन विधिस्तदन्तस्य</b> - यच्छब्दस्वरूपमुपादाय यो विधिरारभ्यते स तस्य तदन्तस्य च भवतीत्येतद्वक्तुमाह-येन विधिः । विधीयत इति विधिः ।उपसर्गे घोः कि॑रिति धाधातोर्भावे किप्रत्ययः । येनेति करणे तृतीया । शास्त्राकृद्विधाने कर्ता । धातोरित्यधिकृत्य #एरजिति इकारेण करणेन धातोरच्प्रत्ययं विधत्ते पाणिनिः । करणं च व्यापारवत् । एरजित्यत्र विशेषणस्य इकारस्य पाणिनिकर्तृकविधानक्रियायां करणस्य इतरव्यावर्तनमेव व्यापारः । ततश्च विशेषणमेवात्र येनेति तृतीयान्तेनोच्यते । स्वं रूपमित्यतः स्वमित्यनुवर्तते षष्ठन्ततया च विपरिणम्यते । एवं चविशेषणसमर्पकः शब्दस्तदन्तस्य स्वस्य च प्रत्यायक॑ इति फलति । तदाह — विशेषणमित्यादि । विशेषणसमर्पकः शब्दस्तदन्तस्य शब्दस्य, विशेषण समर्पकशब्दस्य च बोधकः स्यादिति यावत् । ततश्च एरजित्यत्र इकारान्ताद्धातोरच्प्रत्ययः स्यात्, इकाररूपाद्धातोश्चेति फलति । यथा-चयः, अयः । केचित्तु करणं कर्तृपरतन्त्रमिति तृतीयया पारतन्त्र्यं लक्ष्यते, तच्च शब्दानां विशेषणत्वेनेति विशेषणपरत्वं यच्छब्दस्य लभ्यत इत्याहुः । तत्तु शब्देन्दुशेखरे दूषितम् । समासेति । वार्तिकमेतत् । समासविधौ प्रत्ययविधौ च तदन्तविधेः प्रतिषेधो वाच्य इत्यर्थः । तेन कृष्णं परमश्रित इत्यत्रद्वितीया श्रिते॑ति समासो न भवति । सूत्रनडस्य गोत्रापत्यं सौत्रनाडिः ।अत इञ् । अनुशतिकादीनां चेत्युभयपदवृद्धिः । अत्र नडादिभ्यः फगिति फग्नभवति । नन्वेवं सति पचन्तमतिक्रान्ता अतिपचन्तीत्यत्रउगितश्चे॑ति उगिदन्तात्प्रातिपदिकाद्विहितो ङीप् न स्यात्, प्रत्ययविधौ तदन्तविधेः प्रतिषेधात् । तथा दाक्षिरित्यत्र अत इञिति इञ् न स्यात् । अस्यापत्यं इरित्यत्रैव इञ्स्यादित्यत आह — उगिदिति । इदमपि वार्तिकम् ।द्वितीयायां चे॑ति वर्जयतेर्णमुल् ।उगिद्ग्रहणं वर्णग्रहणं च वर्जयित्या समासप्रत्ययविधावित्युक्तः प्रतिषेधो भवती॑त्यर्थः । उगिद्वर्णग्रहणे तु येन विधिरिति तदन्तविधिरस्त्येव, ततश्च अतिपचन्तीत्यत्र उगिदन्तप्रातिपदिकान्तादुगितश्चेति ङीप्, दाक्षिरित्यत्र अवर्णान्तादिञ् च सिध्यति । </p>
<h2 id="padamanjari">Padamanjari</h2><a href="#">Up</a>
<hr />
<p>index: 1.1.72
sutra: येन विधिस्तदन्तस्य</p>
<hr />
<p>स्वरूपविधिपरिहारायायमारम्भः । इदमपि संज्ञासूत्रम् । येनेति करणे तृतीया । विधीयत इति विधिः, कर्मसाधनः किप्रत्ययः । विधिर्विधीयत इति । वधिशब्देन विधानयोग्यं वस्त्वभिधीयते, तस्य सांप्रतिकक्रियाविशेषद्योतनायाख्यातप्रयोगः । आसने आस्ते, करणेन करोतीतिवत् । तदन्तस्येसि बहुव्रीहिः । तदित्यनेन येनेति निर्दिष्टः शब्दो निर्दिश्यते, तदाह - आत्मान्तस्येति । अन्तशब्दस्यावयववाचित्वातदाक्षिप्तस्य समुदायस्येयंसंज्ञेत्याह  - समुदायस्य संज्ञा भवतीति । अवश्यलाव्यमिति । मयूरव्यंसकादित्वात्समासः, 'लुम्पेदवश्यमः कृत्ये' इति मलोपः । अथेह कस्मादेजन्तस्य संज्ञा न भवति 'एचोऽयवायावः' इति, किं स्यात् ? अनेकाल्त्वादयादयः सर्वादेशाः स्युः; ततश्च चयनलवनादिष्वयनमिति प्राप्नोति, प्रकरणादिवशाच्चाक्षादिवदर्थविशेषावगतिः स्यात्, नैष दोषः; 'निर्दिश्यमानस्यादेशा भवन्ति' इत्येवं भविष्यन्ति । अथ वा-यथा एचा तदन्तविधिः, एवमयादिभिरपि भविष्यति । एवमपि'आद् गुणः' इत्यत्र आदित्यवर्णान्तो गृह्यते, अचीति चाजादेरिति खट्वेन्द्र इत्यादाववर्णान्तस्य समुदायस्याजादेश्च गुणप्रसङ्गः । षष्ठ।ल्निर्देशान्निर्दिश्यमानस्येत्यपि नास्ति । एवं तर्हि नैवंविधोऽस्य विषयः । येनेति करणे तृतीयेत्युक्तम्, करणं च परतन्त्रम्; कर्त्रधिष्ठितस्यैव करणत्वात् । न च 'एरच्' इत्यादाविकारादीनां पारतन्त्र्यम्, धात्वादीनां च स्वातन्त्र्यं स्वरूपतोऽवभासते । वा स्यादिति । वृक्षादीनामतो विवक्षानिबन्धनं तदुभयमिति । विशेषणत्वेन विवक्षितं परतन्त्रमप्रधानम्, विशेष्यत्वेन विवक्षितं स्वतन्त्रं प्रधानम् । तेन विशेषणं विषेष्यस्य तदन्तस्य संज्ञेत्युक्तं सम्भवति । विशेष्यसन्निधौ च विशेषणं भवति, सन्निधिश्च कुत्रचित्साक्षान्निर्देशेन, यथा-'ईदूदेद्द्विवचनम्' इति द्विवचनस्य । क्वचिदधिकारद्यथा-'एरच्' इति धातोः । क्वचिदाक्षेपाद्, यथा-'इको झल्' इति सना धातोः । 'एचोऽयवायावः' इत्यादौ न कथंचिद्विशेष्यसंनिधिरिति नैतत्प्रवर्तते । यदि विशेषणं तदन्तस्य संज्ञा, ततः 'उदोष्ठ।ल्पूर्वस्य' इत्यत्र ऋकारस्तदन्तस्य धातोः संज्ञेति ओष्ठ।ल्पूर्वग्रहणं धातोरेव विशेषणं स्याद्, न ञकारस्य; संज्ञायाः संज्ञिप्रत्ययनार्थत्वात् । ततश्चेह स्यात्-सङ्कीर्णमिति; पूर्तमित्यादौ च न स्यात् । एवम् 'उतश्च प्रत्ययादसंयोगपूर्वाद् ' इत्यत्रासंयोगपूर्वग्रहणमङ्गस्य विशेषणं स्यात्, नोतः, नैष दोषः; इयं हि संज्ञा गुणप्रधानभावापेक्षा ततश्च 'उतश्च प्रत्ययाद्' इत्यादौ विशेषणसम्बन्धवेलायां गुणभावास्फुरणातमनुभूय पश्चात् विशेष्येण सम्बन्धे संज्ञा भवति । समासेति । अनेनैतदाह-श्रितादयो पश्चात् विशेष्यास्तद्विशेषणं च सुप् । एवं ङडादिभ्यः फक्' इत्यादौ नडादिविशेष्यं प्रातिपदिकं विशेषणमिति । कष्ट्ंअ परमश्रित इति । श्रितान्तमेतत्सुबन्तं न भवतीति सम्बुद्ध्यन्तं पठितव्यम्, तद्धिप्रत्ययलक्षणेन सुबन्तं भवति श्रितान्तं च श्रूयते । नेत्याहेति । कः पुनराह ? उतरवादी, आचार्यो वा । उगिद्वर्णेति । उगिता वर्णेन च प्रातिपदिकं विशेष्यमित्यर्थः । यस्मिन्विधिरिति तदन्तविध्यपवादस्तदादिविधिः, अतो विशेषणेनैव भवति ॥</p></div>