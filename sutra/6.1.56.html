<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="6.1.55.html">
            <button class="muted-button">Prev 6.1.55</button>
        </a>
        <a href="6.1.57.html">
            <button class="muted-button">Next 6.1.57</button>
        </a>
        </nav><h2>Kashika</h2>
<hr />
<p>index: 6.1.56
sutra: बिभेतेर्हेतुभये</p>
<hr />
<p>णौ इति वर्तते, विभाषा इति च। हेतुरिह पारिभाषिकः स्वतन्त्रस्य प्रयोजकः, ततो यद् भयम्, स यस्य भयस्य साक्षाद् हेतुः, तद्भयम् हेतुभयम्। तत्र वर्तमानस्य ञिभी भये इत्यस्य धातोः णौ परतः विभाषा आकारादेशो भवति। मुण्डो भापयते, मुण्डो भीषयते। जटिलो भापयते, जटिलो भीषयते। भीस्म्योर्हेतुभये [[1.3.38]] इत्यात्मनेपदम्। <em>भियो हेतुभये षुक्</em> [[7.3.40]]। स च आत्त्वपक्षे न भवति। लिभियोः ईकारप्रश्लेषनिर्देशादीकारान्तस्य भियः षुक् विधीयते। हेतुभये इति किम्? कुञ्चिकयैनं भाययति। अत्र हि कुञ्चिकातो भयं करणात्, न हेतोर्देवदत्तात्।</p>
<h2>Siddhanta Kaumudi</h2>
<hr />
<p>index: 6.1.56
sutra: बिभेतेर्हेतुभये</p>
<hr />
<p>बिभेतेरेच आत्वं च स्यात्प्रयोजकाद्भयं चेत् ॥</p>
<h2>Balamanorama</h2>
<hr />
<p>index: 6.1.56
sutra: बिभेतेर्हेतुभये</p>
<hr />
<p><em>बिभेतेर्हेतुभये</em> - बिभेतेर्हेतुभये । 'आदेच उपदेशे' इत्यत एचेति,आदिति चानुवर्तते । 'वभाषा लीयते' रित्यतो विभाषेति,चिस्फुरो॑रित्यतो णाविति च । हेतुभयं - प्रयोजकाद्भयम् । तदाह  — बिभेतेरेच इत्यादिना ।</p></div>