<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="6.1.133.html">
            <button class="muted-button">Prev 6.1.133</button>
        </a>
        <a href="6.1.135.html">
            <button class="muted-button">Next 6.1.135</button>
        </a>
        </nav><h2>Kashika</h2>
<hr />
<p>index: 6.1.134
sutra: सोऽचि लोपे चेत् पादपूरणम्</p>
<hr />
<p>सः इत्येतस्य अचि परतः सुलोपो भवति, लोपे सति चेत् पादः पूर्यते। सेदु राजा क्षयते चर्षणीनाम्। सौषधीरनुरुध्यसे। लोपे चेत् पादपूरणम् इति किम्? स इव व्याघ्रो भवेत्। अचि इति वस्पष्टार्थम्। पादग्रहणेन अत्र श्लोकपादस्य अपि ग्रहणं केचिदिच्छन्ति, तेन इदं सिद्धं भवति। सैष दाशरथी रामः सैष राजा युधिष्ठिरः। सैष कर्णो महात्यागी सैषा भीमो महाबलः।</p>
<h2>Siddhanta Kaumudi</h2>
<hr />
<p>index: 6.1.134
sutra: सोऽचि लोपे चेत् पादपूरणम्</p>
<hr />
<p>सस् इत्यस्य सोर्लोपः स्यादचि पादश्चेल्लोपे सत्येव पूर्येत । सेमामविड्ढि प्रभृतिं य ईशिषे । इह ऋक्पाद एव गृह्यत इति वामनः । अविशेषाच्छ्लोकपादोऽपीत्यपरे । सैष दाशरथी रामः । लोपे चेदिति किम् । स इत् क्षेति । स एव मुक्त्वा । सत्येवेत्यवधारणं तु स्यश्छन्दसि बहुलम् &lt;{SK3526}&gt; इति पूर्वसूत्राद्बहुलग्रहणानुवृत्त्या लभ्यते । तेनेह न । सोऽहमाजन्मशुद्धानाम् ॥। इति स्वादिसन्धिप्रकरणम् ।</p>
<h2>Laghu Siddhanta Kaumudi</h2>
<hr />
<p>index: 6.1.134
sutra: सोऽचि लोपे चेत् पादपूरणम्</p>
<hr />
<p>स इत्यस्य सोर्लोपः स्यादचि पादश्चेल्लोपे सत्येव पूर्य्येत । सेमामविड्ढि प्रभृतिम् । सैष दाशरथी रामः ॥</p>
<h2>Balamanorama</h2>
<hr />
<p>index: 6.1.134
sutra: सोऽचि लोपे चेत् पादपूरणम्</p>
<hr />
<p><em>सोऽचि लोपे चेत् पादपूरणम्</em> - सोऽचि । 'स' इति प्रथमैकवचनान्तस्वरूपपरं , ततः षष्टआ लुक् । एवञ्चसस्-शब्दस्येति लभ्यते । 'सुलोप' इत्यनुवर्तते । तदाह-सस् इत्यादिना । <strong><em>*</em> इति बालमनोरमायां स्वादिसन्धिः </strong>*** अथ स्वादयः ।अथ श्नुविकरणा धातवो निरूप्यन्ते । षुञ्धातुः षोपदेशः । अनिट् । इत आरभ्य ञित्त्वादुभयपदिनः । सुरासन्धानमिति । सुरोत्पादनमित्यर्थः । </p>
<h2>Padamanjari</h2>
<hr />
<p>index: 6.1.134
sutra: सोऽचि लोपे चेत् पादपूरणम्</p>
<hr />
<p>स इति निर्देशः पूर्ववत्। केचिदिति। स्वयं तु च्छन्दोऽधिकारादृक्पादस्यैव ग्रहणं मन्यते ॥</p></div>