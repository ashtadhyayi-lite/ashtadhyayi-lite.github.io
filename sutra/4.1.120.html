<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="4.1.119.html"><button class="muted-button">Prev 4.1.119</button></a>
        <a href="4.1.121.html"><button class="muted-button">Next 4.1.121</button></a>
        </nav><h2 class="title">स्त्रीभ्यो ढक्</h2><p class="sname"><font color=blue>4-1-120 स्त्रीभ्यः ढक्</font> <font color="DeepPink"> प्रत्ययः</font> <font color="ForestGreen">परः च</font> <font color="Red">आद्युदात्तः च</font> <font color="Maroon">तद्धिताः</font> <font color="Brown">समर्थानां प्रथमात् वा</font> <font color="Coral">प्राक् दीव्यतः अण्</font> <font color="RoyalBlue">स्त्रीपुंसाभ्यां नञ्स्नञौ भवनात्</font> <font color="Magenta">तस्य अपत्यम्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>'तस्य अपत्यम्' (इति) स्त्रीभ्यः ढक् </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>'तस्य अपत्यम्' अस्मिन् अर्थे स्त्रीप्रत्ययान्तशब्दात् ढक्-प्रत्ययः विधीयते ।</p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>To indicate the meaning of 'his/her offspring', the स्त्रीप्रत्ययान्त words  get the 'ढक्' प्रत्यय.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>स्त्रीग्रहणेन टाबादिप्रत्ययान्ताः शब्दा गृह्यन्ते। स्त्रीभ्योऽपत्ये ढक् प्रत्ययो भवति। सौपर्णेयः। वैनतेयः। स्त्रीप्रत्ययविज्ञापनादसत्यर्थग्रहणे इह न भवति, इडबिडोऽपत्यम् ऐडविडः, दरदोऽपत्यम् दारदः इति। वडवाया वृषे वाच्ये। वाडवेयो वृषः स्मृतः। अपत्ये प्राप्तः ततोऽपकृष्य विधीयते। तेन अपत्ये वाडवः इति। अण् क्रुञ्चाकोकिलात् स्मृतः। क्रुञ्चाया अपत्यं क्रौञ्चः। कौकिलः।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>स्त्रीप्रत्ययान्तेभ्यो ढक् स्यात् । वैनतेयः । बाह्वादित्वात्सौमित्रिः । शिवादित्वात्सापत्नः ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>स्त्रीप्रत्ययान्तेभ्यो ढक्। वैनतेयः॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>षष्ठीसमर्थेभ्यः स्त्रीप्रत्ययान्तशब्देभ्यः अपत्यार्थम् ढक्-प्रत्ययः भवति ।</p>
<p>प्रत्ययाधिकारे आहत्य अष्ट स्त्रीप्रत्ययाः पाठिताः सन्ति - टाप्, चाप्, डाप्, ङीप्, ङीष्, ङीन्, ऊङ्, ति । एतेषां सर्वेषामुदाहरणानि अधः दत्तानि सन्ति ।</p>
<p>अत्र आदौ एकः विशेषः स्मर्तव्यः -  <b>अवृद्धाभ्यो नदीमानुषीभ्यस्तन्नामिकाभ्यः</b> <a href="4.1.113.html">4.1.113</a> एतत् सूत्रम् वर्तमानसूत्रस्य अपवादत्वेन आगच्छति । अतः ये स्त्री-प्रत्ययान्तशब्दाः वृद्धसंज्ञकाः न सन्ति, तथा नद्याः मानुष्याः वा नामरूपेण प्रयुज्यन्ते, तेषाम् विषये वर्तमानसूत्रस्य प्रसक्तिः नास्ति । अतः अधः दत्तेषु उदाहरणेषु प्रयुक्ताः अवृद्धाः स्त्री-प्रत्ययान्तशब्दाः नद्याः मानुष्याः नामरूपेण न प्रयुक्ताः सन्तीति स्मर्तव्यम् ।</p>
<ol>
<li>
<p>[टाप्-प्रत्ययान्तः] - विनतायाः अपत्यम् = विनता + ढक् → वैनतेय ।</p>
</li>
<li>
<p>[चाप्-प्रत्ययान्तः] - कौसल्यायाः अपत्यम् = कौसल्या + ढक् → कौसल्येय ।</p>
</li>
<li>
<p>[डाप्-प्रत्ययान्तः] - बहुराजायाः अपत्यम् = बहुराजा + ढक् → बाहुराजेय ।</p>
</li>
<li>
<p>[ङीप्-प्रत्ययान्तः] -  प्रमात्र्याः अपत्यम् = प्रमात्री + ढक् → प्रामात्रेय ।</p>
</li>
<li>
<p>[ङीष्-प्रत्ययान्तः] -  पावन्याः  अपत्यम् = पावनी + ढक् → पावनेय ।</p>
</li>
<li>
<p>[ङीन्-प्रत्ययान्तः] - शार्ङ्गरव्याः अपत्यम् = शार्ङ्गरवी + ढक् → शार्ङ्गरवेय ।</p>
</li>
<li>
<p>[ऊङ्-प्रत्ययान्तः] - मद्रबाह्वाः अपत्यम् = मद्रबाहू + ढक् → माद्रबाहेय  ।</p>
</li>
<li>
<p>[ति-प्रत्ययान्तः] - युवतेः अपत्यम् = युवति + ढक् → यौवतेय ।</p>
</li>
</ol>
<p>प्रक्रियाः -</p>
<ol>
<li>टाप्, चाप्, डाप्, ङीप्, ङीष्, ङीन् - एतेषां सर्वेषाम् विषये प्रक्रिया समाना एव अस्ति । यथा, विनतायाः अपत्यम् इत्यस्मिन् अर्थे 'विनतायाः' इति षष्ठीसमर्थात् ढक्-प्रत्ययः भवति -</li>
</ol>
<p>विनतायाः + ढक्</p>
<p>→ विनता + ढक् [<b>सुपो धातुप्रातिपदिकयोः</b> <a href="2.4.71.html">2.4.71</a> इति ङस्-प्रत्ययस्य लुक्]</p>
<p>→ विनता + एय [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ढकारस्य एय्-आदेशः]</p>
<p>→ वैनता  + एय  [<b>किति च</b> <a href="7.2.118.html">7.2.118</a> इति आदिवृद्धिः]</p>
<p>→ वैनत् + एय [<b>यस्येति च</b> <a href="6.4.148.html">6.4.148</a> इति आकारलोपः]</p>
<p>→ वैनतेय</p>
<ol>
<li>'ऊङ्' प्रत्ययान्तप्रातिपदिकस्य विषये प्रक्रिया इयम् जायते -</li>
</ol>
<p>मद्रबाहू + ढक्</p>
<p>→ मद्रबाहू + एय   [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ढकारस्य एय्-आदेशः । <b>यचि भम्</b> <a href="1.4.18.html">1.4.18</a> इति अङ्गस्य भसंज्ञा]</p>
<p>→ माद्रबाहू + एय  [<b>किति च</b> <a href="7.2.118.html">7.2.118</a> इति आदिवृद्धिः]</p>
<p>→ माद्रबाहू + एय [<b>ओर्गुणः</b> <a href="6.4.146.html">6.4.146</a> इत्यनेन भस्य अङ्गस्य अन्तिमवर्णस्य गुणे प्राप्ते, अपवादत्वेन <b>ढे लोपोऽकद्र्वाः</b> <a href="6.4.147.html">6.4.147</a> इति अङ्गस्य अन्तिमवर्णस्य लोपः]</p>
<p>→ माद्रबाहेय</p>
<ol>
<li>'ति' प्रत्ययान्तप्रातिपदिकस्य विषये प्रक्रिया इयम् जायते -</li>
</ol>
<p>युवतेः + ढक्</p>
<p>→ युवति + ढक् [<b>सुपो धातुप्रातिपदिकयोः</b> <a href="2.4.71.html">2.4.71</a> इति ङस्-प्रत्ययस्य लुक्]</p>
<p>→ युवति + एय [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इति ढकारस्य एय्-आदेशः]</p>
<p>→ यौवति  + एय  [<b>किति च</b> <a href="7.2.118.html">7.2.118</a> इति आदिवृद्धिः]</p>
<p>→ यौवत्  + एय [<b>यस्येति च</b> <a href="6.4.148.html">6.4.148</a> इति आकारलोपः]</p>
<p>→ यौवतेय</p>
<p>ज्ञातव्यम् -</p>
<ol>
<li>
<p>सर्वे स्त्रीप्रत्ययान्तशब्दाः &lt;ऽप्रातिपदिकग्रहणे लिङ्गविशिष्टस्यापिग्रहणम्ऽ&gt; अनया परिभाषया प्रातिपदिकसंज्ञां प्राप्नुवन्ति । अतएव प्रातिपदिकाधिकारे पाठिताः तद्धितप्रत्ययाः तेभ्यः भवितुमर्हन्ति  ।</p>
</li>
<li>
<p>अनेन सूत्रेण केवलं 'स्त्रीप्रत्ययान्त'शब्दानां विषये एव ढक्-प्रत्ययः भवति, 'स्त्रीलिङ्ग'शब्दानां न । अतः ये स्त्रीलिङ्गशब्दाः स्त्रीप्रत्ययान्ताः न सन्ति, तेषाम् विषये अस्य सूत्रस्य प्रसक्तिः नास्ति । यथा - मातृ, दुहितृ, मति, भक्ति, गति, श्री - आदयः ।</p>
</li>
</ol>
<p>उदाहरणानि एतानि -</p>
<p>अ). मातुः अपत्यम् = मातृ + अण् → मात्र ।</p>
<p>आ) भक्तेः  अपत्यम्  = भक्ति + ढक् → भाक्तेय । अत्र वर्तमानसूत्रस्य प्रसक्तिः नास्ति, परन्तु <b>इतश्चानिञः</b> <a href="4.1.122.html">4.1.122</a> इत्यनेन ढक्-प्रत्ययः एव विधीयते ।</p>
<p>इ) श्रियः अपत्यम् = श्री + अण् → श्रैयः । प्रक्रिया इयम् -</p>
<p>श्री + अण्</p>
<p>→ श् र्  इयङ् + अण् [श्री-शब्दः धातुजः अस्ति, अतः <b>अचि श्नुधातुभ्रुवाम् य्वोः इयङ्-उवङौ</b> <a href="6.4.77.html">6.4.77</a> इति इयङ्-आदेशः]</p>
<p>→ श्रैय् + अ [<b>तद्धितेष्वचामादेः</b> <a href="7.2.117.html">7.2.117</a> इति आदिवृद्धिः]</p>
<p>→ श्रैय</p>
<ol>
<li>
<p>शिवादिगणे उपस्थिताः ये स्त्रीप्रत्ययान्तशब्दाः (यथा - ककुभा, जटिलिका , सपत्नी  - आदयः) - तेषां विषये अपत्यार्थे वर्तमानसूत्रस्य अपवादत्वेन <b>शिवादिभ्योऽण्</b> <a href="4.1.112.html">4.1.112</a> इत्यनेन अण्-प्रत्ययः एव विधीयते । तथा च, अयं अण्-प्रत्ययः <b>अवृद्धाभ्यो नदीमानुषीभ्यस्तन्नामिकाभ्यः</b> <a href="4.1.113.html">4.1.113</a> अस्यापि अपवादरूपेण आगच्छति ।</p>
</li>
<li>
<p>बाह्वादिगणे उपस्थिताः ये स्त्रीप्रत्ययान्तशब्दाः (यथा - वृषली, सुमित्रा, चुडा - आदयः) तेषां विषये अपत्यार्थे वर्तमानसूत्रस्य अपवादत्वेन <b>बाह्वादिभ्यश्च</b> <a href="4.1.96.html">4.1.96</a> इत्यनेन इञ्-प्रत्ययः एव विधीयते । तथा च, अयं इञ्-प्रत्ययः <b>अवृद्धाभ्यो नदीमानुषीभ्यस्तन्नामिकाभ्यः</b> <a href="4.1.113.html">4.1.113</a> अस्यापि अपवादरूपेण आगच्छति ।</p>
</li>
<li>
<p>शुभ्रादिगणे उपस्थिताः ये स्त्रीप्रत्ययान्तशब्दाः (यथा - किशोरिका, अम्बिका - आदयः) तेषां विषये अपत्यार्थे  <b>शुभ्रादिभ्यः ढक्</b> <a href="4.1.123.html">4.1.123</a> इत्यनेन ढक्-प्रत्ययः विधीयते । अयं ढक्-प्रत्ययः <b>अवृद्धाभ्यो नदीमानुषीभ्यस्तन्नामिकाभ्यः</b> <a href="4.1.113.html">4.1.113</a> अस्यापि अपवादरूपेण आगच्छति ।</p>
</li>
</ol>
<p>अत्र वार्त्तिकद्वयं ज्ञातव्यम् -</p>
<ol>
<li>&lt;!वडवायाः वृषे वाच्ये!&gt; - 'वृषभ' अर्थे अभिधेये  'वडवा' शब्दात् ढक्-प्रत्ययः भवति ।  इत्युक्ते, 'वडवा + ढक् → वाडवेय' अयं शब्दः 'वृषः' अस्मिन् अर्थे प्रयुज्यते ।</li>
</ol>
<p>अस्य वार्त्तिकस्य विषये काशिकाकारः वदति - 'अपत्ये प्राप्तः ततो ऽपकृष्य विधीयते। तेन अपत्ये वाडवः इति भवति' । इत्युक्ते, अपत्यार्थे 'वडवा'शब्दात् अण् प्रत्ययः भवति । वडवायाः अपत्यं वाडवः ।</p>
<ol>
<li>&lt;!अण् क्रुञ्चा-कोकिलात् स्मृतः!&gt; - 'क्रुञ्चा' तथा 'कोकिला' शब्दाभ्यामपत्यार्थे अण्-प्रत्ययः भवति । क्रुञ्चायाः अपत्यम् = क्रुञ्चा + अण् → क्रौञ्च । कोकिलायाः अपत्यम् = कोकिल + अण् → कौकिल ।</li>
</ol>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p><b>स्त्रीभ्यो ढक्</b> - स्त्रीभ्यो ढक् । स्त्रीशब्देन टाबादयः स्त्रीप्रत्ययाश्चातुर्थिका गृह्यन्ते, न त्वन्येऽपि स्त्रीवाचका, व्याख्यानादित्याह — स्त्रीप्रत्ययान्तेभ्य इति । विनता नामगरुडमाता, तस्या अपत्यमिति विग्रहः । प्रत्ययग्रहणं किम्  । दरत्कश्चित्क्षत्रियः, तस्यापत्यं स्त्री दरत् ।द्व्यञ्मगधे॑त्यण् ।अतश्चे॑ति तस्य लुक् । तस्या अपत्यं-दारदः । अत्र दरच्छब्दस्य स्त्रीलिङ्गत्वेऽपि स्त्रीप्रत्ययान्तत्वाऽभावान्न ढक् । ननु सुमित्राया अपत्यं सौमित्रिः, सपत्न्या अपत्यं सापत्न इति कथं, ढक्प्रसङ्गादित्यत आह — बाह्वादित्वादित्यादि । सापत्नशब्दे पुंवत्त्वं नेति प्रागेवोक्तम् ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 4.1.120
sutra: स्त्रीभ्यो ढक्</p>
<hr />
<p>स्त्रीग्रहणेनेत्यादि । स्वरूपग्रहणं तु न भवति; बहुवचननिर्देशात् । स्त्र्यर्थस्यापि ग्रहणं न भवति; विमातृशब्दस्यार्थस्य सुभ्रादिषु पाठात् । तस्य तु स्त्र्यर्थत्वं विधवाशब्दसाहचर्याद्विज्ञेयम् । किञ्च - स्त्रीशब्दस्य स्वरितत्वं प्रतिज्ञायते, स्वरितेन चाधिकारावगतिर्भवति, तेन टाबादिस्त्रीप्रत्ययान्तानामेव ग्रहणं युक्तम् । क्तिन्नादयस्तु व्यवधानान्न गृह्यन्ते । ऐडविडः, दारद इति । इडविट्शब्दात्'जनपदशब्दात्क्षत्रियादञ्' , दरच्छब्दाद्'द्व्यञ्मगध'  इत्यण्, तयोः स्त्रियाम् ठतश्चऽ इति लुक्, ततस्तदपत्येऽणेव भवति । वृष वाच्ये इति । वृषःउबीजाश्वः, तेन चार्थेन विशेषविहितेनापत्यलक्षणेऽर्थे ढका बाध्यते, तेनापत्येऽणेव भवति । वाडव इति । चतुष्पाल्लक्षणो ढञपि न भवति; अचतुष्पाद्वाचित्वात् । अण् क्रुञ्चेति । वृष इति नापेक्ष्यते, अपत्य एवायं विधिः । ढकोऽपवादः । क्रुञ्चा च कोकिला च समाहारद्वन्द्वे नपुंसकह्रस्वत्वम् ॥</p></div>