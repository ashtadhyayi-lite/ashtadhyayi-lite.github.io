<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="2.3.63.html">
            <button class="muted-button">Prev 2.3.63</button>
        </a>
        <a href="2.3.65.html">
            <button class="muted-button">Next 2.3.65</button>
        </a>
        </nav><h2>Kashika</h2>
<hr />
<p>index: 2.3.64
sutra: कृत्वोऽर्थप्रयोगे कालेऽधिकरणे</p>
<hr />
<p>छन्दसि बहुलम् इति निवृत्तम्। कृत्वोऽर्थानां प्रयोगे कालेऽधिकरणे षष्ठी विभक्तिर्भवति। पञ्चकृत्वोऽह्नो भुङ्क्ते। द्विरह्नोऽधीते। कृत्वोऽर्थग्रहणं किम्? आह्नि शेते। रात्रौ शेते। प्रयोगग्रहणं किम्? अहनि भुक्तम्। गम्यते हि द्विस् त्रश्चतुर्वेति, न त्वप्रयुज्यमाने भवति। कालग्रहणम् किम्? द्विः कांस्यपात्र्यां भुङ्क्ते। अधिकरणे इति किम्? द्विरह्नो भुङ्क्ते। शेषे इत्येव, द्विरहन्यधीते।</p>
<h2>Siddhanta Kaumudi</h2>
<hr />
<p>index: 2.3.64
sutra: कृत्वोऽर्थप्रयोगे कालेऽधिकरणे</p>
<hr />
<p>कृत्वोर्थानां प्रयोगे कालवाचिन्यधिकरणे शेषे षष्ठी स्यात् । पञ्चकृत्वोऽह्नो भोजनम् । द्विरह्नो भोजनम् । शेषे किम् ? द्विरहन्यध्ययनम् ॥ </p>
<h2>Balamanorama</h2>
<hr />
<p>index: 2.3.64
sutra: कृत्वोऽर्थप्रयोगे कालेऽधिकरणे</p>
<hr />
<p><em>कृत्वोऽर्थप्रयोगे कालेऽधिकरणे</em> - कृत्वोऽर्थ । कृत्वोऽर्थानामिति । कृत्वसुच्प्रत्ययस्यार्थ एवार्थो येषां ते कृत्वोऽर्थाः, तेषां प्रयोग इत्यर्थः । शेषे षष्ठीति ।दिवस्तदर्थस्ये॑त्यादिपूर्वसूत्रे विच्छिन्नमपि शेषग्रहणं मण्डूकप्लुत्या इहानुवर्तते, व्याख्यानात् । पञ्चकृत्वोऽह्नो भोजनमिति । पञ्चवारं वस्तुतोऽधिकरणीभूतं यदहस्तत्संबन्धि भोजनमित्यर्थः ।सङ्ख्यायाः क्रियाभ्यावृत्तिगणने कृत्वसुच् । इह षष्ठ्याः शेषे पुनर्विधानान्न समासः । द्विरहन्यध्ययनमिति ।द्वित्रिचतुभ्र्यः सुच् इति कृत्वोऽर्थे सुच् । अत्र अधिकरणस्य विवक्षितत्वात्सप्तम्येव,नतु षष्ठी ।</p>
<h2>Padamanjari</h2>
<hr />
<p>index: 2.3.64
sutra: कृत्वोऽर्थप्रयोगे कालेऽधिकरणे</p>
<hr />
<p>कृत्वोऽर्थप्रयोगे कालेऽधिकरणे॥ कृत्वसुचोऽर्थो लक्ष्यते, कृत्वोऽर्थो येषां ते कृत्वोऽर्थाः। पञ्चकृत्व इति।'संख्यायाः क्रियाभ्यावृत्तिगणने कृत्वसुच्'  द्विरिति।'द्वित्रिचतुर्भ्यः सुच्'  अर्थग्रहणमेतदर्थम्॥</p></div>