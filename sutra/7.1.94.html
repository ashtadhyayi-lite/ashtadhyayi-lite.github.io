<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.1.93.html">
            <button class="muted-button">Prev 7.1.93</button>
        </a>
        <a href="7.1.95.html">
            <button class="muted-button">Next 7.1.95</button>
        </a>
        </nav><h2>Kashika</h2>
<hr />
<p>index: 7.1.94
sutra: ऋदुशनस्पुरुदंसोऽनेहसां च</p>
<hr />
<p>ऋकारान्तानामङ्गानामुशनस् पुरुदंससनेहसित्येतेषाम् च असम्बुद्धौ सौ परतः अनङादेशो भवति। कर्ता। हर्ता। माता। पिता। भ्राता। उशना। उरुदंसा। अनेहा। असम्बुद्धौ इत्येव, हे कर्तः। हे मातः। हे पितः। हे पुरुदंसः। हे अनेहः। हे उशनः। उशनसः सम्बुद्धौ अपि पक्षे अनङिष्यते। हे उशनन्। <em>न ङिसम्बुद्ध्योः</em> [[8.2.8]] इति नलोपप्रतिषेधोऽपि पक्षे इष्यते। हे उशन। तथा चोक्तम् सम्बोधने तूशनस्त्रिरूपं सान्तं तथा नान्तमथाप्यदन्तम्। माध्यन्दिनिर्वष्टि गुणं त्विगन्ते नपुंसके व्याघ्रपदाम् वरिष्ठः। इति। तपरकरणमसन्देहार्थम्।</p>
<h2>Siddhanta Kaumudi</h2>
<hr />
<p>index: 7.1.94
sutra: ऋदुशनस्पुरुदंसोऽनेहसां च</p>
<hr />
<p>ऋदन्तानामुशनसादीनां चाऽनङ् स्यादसंबुद्धौ सौ परे ॥</p>
<h2>Laghu Siddhanta Kaumudi</h2>
<hr />
<p>index: 7.1.94
sutra: ऋदुशनस्पुरुदंसोऽनेहसां च</p>
<hr />
<p>ऋदन्तानामुशनसादीनाम् चानङ् स्यादसम्बुद्धौ सौ॥</p>
<h2>Balamanorama</h2>
<hr />
<p>index: 7.1.94
sutra: ऋदुशनस्पुरुदंसोऽनेहसां च</p>
<hr />
<p><em>ऋदुशनस्पुरुदंशोऽनेहसां च</em> - ऋदुशनस् । 'सख्युरसंबुद्धौ' इत्यतोऽसंबुद्धाविति 'अनङ सौ' इत्यतोऽनङिति चानुवर्तते,अङ्गस्ये॑त्यधिकृतमृदादिभिर्विशेष्यते । तदाह — ऋदन्तानामिति । उशनसादिष्वपि तदन्तविधिर्बोध्यः । अनङि ङकार इत् । नकारादकार उच्चारणार्थः ।ङिच्चे॑त्यन्तादेशः । क्रोष्टन् स् इति स्थिते । </p>
<h2>Padamanjari</h2>
<hr />
<p>index: 7.1.94
sutra: ऋदुशनस्पुरुदंसोऽनेहसां च</p>
<hr />
<p>सम्बुद्धावपि पक्षेऽनङ्ष्यिते तैति यदुक्तं तदाप्तगमेन द्रढयति - तथा चोक्तमिति । सम्बोधने - सम्बुद्धौ, त्रयाणां रुपाणां समाहारस्त्रिरुपम्, पात्रादिः ।  कानि पुनस्तानि रुपाणि इत्यत आह - सान्तमित्यादि । सान्तमनङेऽभावपक्षे, नान्तं नलोपाभावपक्षे, तादन्तं नलोपपक्षे, मध्यन्दिनस्यापत्यं माध्यन्दिनिः - आचार्यः, वष्टि इच्छति । भाषायामस्य साधुत्वं चिन्त्यमिति जक्षित्यादयः षट् इत्यत्रावोचाम । तथा व्याध्रपदां व्याध्रपादपत्यानां मध्ये वरिष्ठो वैयाघ्रपद्याअचार्यः नपुंसके नपुंसकसम्बन्धिनि, इगन्ते हे त्रपो इत्यादौ, गुणं षष्टीति श्लोकस्यार्थः ॥</p></div>