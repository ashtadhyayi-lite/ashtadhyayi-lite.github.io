<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <style>
    .sname {
        text-align: center;
        font-size: 18pt;
        font-family: Noto Sans Devanagari;
    }
    .dev,p {
        font-family: Noto Sans Devanagari;
    }
    </style>
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.49.html"><button class="muted-button">Prev 1.1.49</button></a>
        <a href="1.1.51.html"><button class="muted-button">Next 1.1.51</button></a>
        </nav><h2 class="dev">स्थानेऽन्तरतमः</h2><p class="sname"><font color=blue>1-1-50 स्थाने अन्तरतमः</font> <font color="DeepPink"> आदेशे</font> <font color="ForestGreen">षष्ठी स्थाने</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>स्थाने अन्तरतमः </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>स्थानिनः अनेके आदेशाः भवितुमर्हन्ति चेत् सदृशतमः आदेशः विधीयते । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>When multiple आदेशाः are possible for a स्थानी, only the आदेश that is closest to the स्थानी actually happens.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>स्थाने प्राप्यमाणानामन्तरतम आदेशो भवति सदृशतमः । कुतश्च शब्दस्य आन्तर्यम् ? स्थानार्थगुणप्रमाणतः । स्थानतः - <b>अकः सवर्णे दीर्घः</b> <a href="6.1.101.html">6.1.101</a> - दण्डाग्रम्,  यूपाग्रम् - द्वयोरकारयोः कण्ठ्य एव दीर्घ आकारो भवति । अर्थतः - वतण्डी च असौ युवतिश्च वातण्ड्ययुवतिः - पुंवद्भावेन आन्तरतमः पुंशब्दोऽतिदिश्यते । गुणतः - पाकः, त्यागः,  रागः - <b>चजोः कु घिण्यतोः</b> <a href="7.3.52.html">7.3.52</a> इति चकारस्य अल्पप्राणस्य अघोषस्य तादृश एव ककारो भवति, जकारस्य घोषवतोऽल्पप्राणस्य तादृश एव गकारः । प्रमाणतः - अमुष्मै, अमूभ्याम् - <b>अदसोऽसेर्दादु दो मः</b> <a href="8.2.80.html">8.2.80</a> इति ह्रस्वस्य ह्रस्वः, दीर्घस्य दीर्घः । स्थाने इति वर्तमाने पुनः स्थानेग्रहणं किम् ? यत्र अनेकमान्तर्यं सम्भवति तत्र स्थानत एव आन्तर्यं बलीयो यथा स्यात् - चेता, स्तोता । प्रमाणतोऽकारो गुणः प्राप्तः, तत्र स्थानत आन्तर्यादेकारौकारौ भवतः । तमब्ग्रहणं किम् ? वाग् घसति, त्रिष्टुब् भसति । <b>झयो होऽन्यतरस्याम्</b> <a href="8.4.62.html">8.4.62</a> इति हकारस्य पूर्वसवर्णे क्रियमाणे सोष्मणः सोष्माणः इति द्वितीयाः प्रसक्ताः ; नादवतो नादवन्तः इति तृतीयाः ;  तमब्ग्रहणाद् ये सोष्माणो नादवन्तश्च ते भवन्ति चतुर्थाः ॥</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>प्रसङ्गे सति सदृशतम आदेशः स्यात् । [(परिभाषा - ) यत्रानेकविधमान्तर्यं तत्र स्थानत आन्तर्यं बलीयः] ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>प्रसङ्गे सति सदृशतम आदेशः स्यात् । सुध्य् उपास्य इति जाते ॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>बहुषु सूत्रेषु एकस्य स्थानिनः अनेके आदेशाः दीयन्ते । यथा - <b>मिदेर्गुणः</b> <a href="7.3.82.html">7.3.82</a> इत्यनेन मिद्-धातोः इकारस्य गुणः भवति । <b>अदेङ् गुणः</b> <a href="1.1.2.html">1.1.2</a> इत्यनेन अ, ए, ओ - एतेषां त्रयाणाम् वर्णानाम् गुणसंज्ञा भवति । अतः अत्र इकारस्य स्थाने त्रयः आदेशाः उच्यन्ते । एतेभ्यः त्रिभ्यः आदेशेभ्यः कः आदेशः करणीयः, अस्य उत्तरम् <b>स्थानेऽन्तरतमः</b> <a href="1.1.50.html">1.1.50</a> अनेन सूत्रेण लभ्यते । 'यः आदेशः स्थानेन सदृशतमः अस्ति, सः एव करणीयः', इति अस्य सूत्रस्य अर्थः ।</p>
<p>सादृश्यम् कथं निर्णीयते? वस्तुतः सादृश्यम् चतुर्विधमस्ति - स्थानसादृश्यम्, अर्थसादृश्यम्, गुणसादृश्यम्, प्रमाणसादृश्यम् । क्रमेण पश्यामः - </p>
<ol>
<li>स्थानसादृश्यम् -</li>
</ol>
<p>'स्थानम्' इत्युक्ते वर्णोत्पत्तिस्थानम् । यत्र भिन्नानामादेशानामुच्चारणस्थानम् भिन्नमस्ति, तत्र उच्चारणस्थानसाधर्म्येण यः वर्णः सदृशतमः, तस्य स्वीकारः करणीयः । यथा, <b>मिदेर्गुणः</b> <a href="7.3.82.html">7.3.82</a> इत्यनेन यद्यपि इकारस्य स्थाने अकार-एकार-ओकाराः विधीयन्ते, तथापि एतेभ्यः केवलं एकारस्य उच्चारणस्थानम् ( = कण्ठतालु) इकारस्य उच्चारणस्थानेन (= तालु) सह सदृशतममस्ति । अतः अत्र 'मिद्' धातोः इकारस्य एकारादेशः करणीयः । अतएव 'मेद्यति' इति रूपं सिद्ध्यति ।</p>
<p>अत्र एतत् स्मर्तव्यम्, यत् आदेशनिर्णये केवलं 'सादृश्यम्' आवश्यकमस्ति, 'समानता'  न । इत्युक्ते, यद्यपि इकारस्य उच्चारणस्थानम् 'अ/ए/ओ' एतेषामुच्चारणस्थानैः सह 'समानम्' नास्ति,  तथापि एतेभ्यः एकारस्य उच्चारणस्थानम् इकारस्य उच्चारणस्थानस्य 'सदृशतमम्' अस्ति, अतः आदेशरूपेण तस्य विधानम् भवितुमर्हति ।</p>
<ol>
<li>अर्थसादृश्यम् -   </li>
</ol>
<p>अर्थेन सादृश्यमर्थसादृश्यम् । यत्र स्थानसादृश्येन आदेशनिर्णयः न भवितुं शक्यते, तत्र अर्थसादृश्यस्य विचारः करणीयः । यथा - <b>पद्दन्नोमास्हृन्निशसन्यूषन्दोषन्यकञ्छकन्नुदन्नासञ्छस्प्रभृतिषु</b> <a href="6.1.63.html">6.1.63</a> अनेन सूत्रेण 'पद्-दत्-नस्-मास्-ह्रत्-निश्-असन्-यूषन्-दोषन्-यकन्-शकन्-उदन्-आसन्' एते आदेशाः निर्दिष्टाः सन्ति । अत्र स्थानिनः न उक्ताः । अतः ये शब्दाः अर्थसादृश्येन आदेशसमानाः सन्ति, ते स्थानीरूपेण स्वीक्रियन्ते । यथा - पद्-शब्दस्य स्थानी 'पाद', दत्-शब्दस्य स्थानी 'दन्त' आदयः ।  एतदेव अर्थसादृश्यम् ।</p>
<ol>
<li>गुणसादृश्यम् - </li>
</ol>
<p>गुण-इत्युक्ते बाह्यप्रयत्नाः । यत्र स्थानसादृश्येन अर्थसादृश्येन वा निर्णयं कर्तुं न शक्यते, तत्र गुणसादृश्यस्य उपयोगः करणीयः । यथा - <b>झयो होऽन्यतरस्याम्</b> <a href="8.4.62.html">8.4.62</a> अनेन सूत्रेण झय्-वर्णात् परस्य हकारस्य पूर्वसवर्णः भवति । यथा - 'वाग् + हरि' इत्यत्र अनेन सूत्रेण हकारस्य पूर्वसवर्णः - इत्युक्ते गकारस्य सवर्णः विधीयते । गकारस्य सवर्णाः इत्युक्ते सर्वे कवर्गीयाः - क्, ख्, ग्, घ्, ङ् । एतेभ्यः हकारस्य स्थाने  कः वर्णः आगच्छेत् ? एतत् ज्ञातुम् स्थानसादृश्यस्य अर्थसादृश्यस्य वा साहाय्यं स्वीकर्तुं न शक्यते । अतः  अत्र  गुणसादृश्यम्  द्रष्टव्यम् । हकारस्य बाह्यप्रयत्नाः संवार-नाद-घोष-महाप्राणः । तादृशाः एव  घकारस्यापि । अतः अत्र हकारस्य स्थाने घकारः विधीयते । अतः 'वाग् + हरि = वाग्घरि'  इति सन्धिः भवति ।</p>
<p>[सर्वेषाम् वर्णानाम् बाह्यप्रयत्नाः <a href='https://docs.google.com/document/d/13n9HVn_NHV_rIZIgNYT7pqTtIpfpI6rAZN19mG4x9TY/pub' target='_blank'>अत्र</a> निर्दिष्टाः सन्ति, ते दृश्यन्ताम् ।]</p>
<ol>
<li>प्रमाणसादृश्यम् - </li>
</ol>
<p>प्रमाण-इत्युक्ते उच्चारणमात्रा (अर्धमात्रा / एकमात्रा / द्विमात्रा / त्रिमात्रा) । यत्र स्थानसादृश्येन, अर्थसादृश्येन, गुणसादृश्येन च निर्णयंं न भवति, तत्र प्रमाणसादृश्यस्य साहाय्यम् स्वीक्रियते । यथा - <b>अदसोऽसेर्दादु दो मः</b> <a href="8.2.80.html">8.2.80</a> अनेन सूत्रेण अदस्-शब्दस्य दकारस्य मकारः, तथा दकारात् परस्य वर्णस्य उकारादेशः भवति । अयमुकारादेशः यदि ह्रस्व-वर्णस्य स्थाने भवति तर्हि ह्रस्व-उकारः आदेशरूपेण विधीयते, तथा अयमुकारादेशः यदि दीर्घ-वर्णस्य स्थाने भवति तर्हि दीर्घ-ऊकारः आदेशरूपेण आगच्छति । (अत्र यद्यपि उकारः विधीयमानः अस्ति तथापि अयम् सवर्णग्रहणं करोतीति भाष्ये स्पष्टीकृतमस्ति ।)</p>
<p>ज्ञातव्यम् - आदेशस्य निश्चये कर्तव्ये एतेषाम् चतुर्ण्णाम्  प्रयोगः अनेनैव क्रमेण भवति । इत्युक्ते, सर्वप्रथमम् स्थानसादृश्येन आदेशस्य निश्चयः करणीयः । यदि स्थानसादृश्येन निर्णयः न भवति, तर्हि अर्थसादृश्यस्य प्रयोगः कर्तव्यः । तदनन्तरमावश्यकम् चेद् गुणसादृश्यस्य अन्ते च प्रमाणसादृश्यस्य प्रयोगः करणीयः ।  यथा, <b>मिदेर्गुणः</b> <a href="7.3.82.html">7.3.82</a> इत्यस्य विषये स्थानसाधर्म्येणैव इकारस्य गुणरूपेण एकारः विधीयते, अतः अत्र अन्यसादृश्यस्य साहाय्यम् न स्वीकर्तव्यम् । नो चेत्  प्रमाणसादृश्येन ह्रस्व-इकारस्य स्थाने ह्रस्व-अकारस्य अनुचितं विधानम् भवितुम् शक्नोति । अतः सादृश्यनिश्चये 'स्थान-अर्थ-गुण-प्रमाणम्' अयम् क्रमः नित्यं स्मर्तव्यः । एतदेव &lt;ऽयत्र अनेकविधमान्तर्यम्, तत्र स्थानतः आन्तर्यं बलीयःऽ&gt; अनया परिभाषया स्पष्टीक्रियते ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p><b>स्थानेऽन्तरतमः</b> - स्थानेऽन्तरतमः । 'स्थानं प्रसङ्ग' इत्युक्तम् । अन्तरशब्दोऽत्र सदृशपर्यायः, अतिशयतोऽन्तरोऽन्तरतमः । तदाह — प्रसङ्गे सतीत्यादिना । एकस्य स्थानिनोऽनेकादेशप्रसङ्गे सति यः स्थानार्थगुणप्रमाणतः स्थानिना सदृशतमः स एवादेशो भवतीत्यर्थः । अत्र स्थानशब्देन ताल्वादिस्थानं विवक्षितम् । गुणशब्देन प्रयत्नः । प्रमाणशब्देन एकद्विमात्रादिपरिमाणम् । तत्र स्थानतो यथा — दध्यत्र । तालुस्थानकस्य इकारस्य तालुस्थानको यकारः । अर्थतो यथा — तृज्वत्क्रोष्टुरिति क्रोष्टुशब्दस्य उकारान्तस्य तृजन्त आदेशो भवन्नर्थसाम्यात् क्रोष्टृशब्द एव तृजन्त आदेशो भवति । गुणतो यथा — वाग्घरिः । अत्र हकारः स्थानी घोषनादसंवारमहाप्राणप्रयत्नवान् । तस्य गकारसवर्णो भवंश्चतुर्थो घकारो भवति, तस्य हकारेण स्थानिना घोषनादसंवारमहाप्राणप्रयत्नसाम्यात् । ककारस्तु न भवति, तस्य आआसाऽघोषविवाराल्पप्राणप्रयत्नकत्वात् । तथा खकारोऽपि द्वितीयो न भवति, तस्य महाप्राणप्रयत्नसाम्येऽपि आआसाऽघोषविवारप्रयत्नभेदात् । तथा तृतीयो ।ञपि गकारो न भवति, तस्य घोषनादसंवारप्रयत्नसाम्येऽपि निना हकारेण आआसाऽघोषविवारप्रयत्नबेदे सत्यपि महाप्राणप्रयत्नसाम्यसत्त्वात् , तथा तृतीयो वा गकारः कुतो न स्यात्, तस्य स्थानिना हकारेण अल्पप्राणप्रयत्नभेदेऽपि घोषनादसंवारप्रयत्नसाम्यसत्त्वात् । अत एव ङकारो वा कुतो न स्यादिति चेन्न ,तमब्ग्रहणेन उक्तातिप्रसङ्गनिरासात् । अतिशयितो ह्रन्तरोऽन्तरतमः । अतिशयितं च प्रयत्नतः सादृश्यं हकारेण घकारस्यैव, उभयोरपि घोषनादसंवारमहाप्राणात्मकप्रयत्नचतुष्टयसाम्येन सादृश्यातिशयसत्त्वात् । खकारस्य महाप्राणप्रयत्नसाम्येऽपि घोषनादसंवारप्रयत्नविरहात् । गङयोः घोषनादसंवारप्रयत्नसाम्येऽपि महाप्राणप्रयत्नविरहात् । प्रमाणतो यथा — ॒अदसोऽसोर्दादुदोमः॑ इति । ह्रस्वस्य उकारो दीर्घस्य ऊकारः । नन्वेवमपि चेता स्तोतेत्यत्र इकारस्य उकारस्य च सार्वाधातुकार्धधातुकयोरिति गुणो भवन् प्रमाणत आन्तर्यवानकारः कुतो न स्यादित्यत आह — यत्रेति । तेन इकारस्य एकार उकारस्य ओकारश्च गुणो भवति, स्थानसाम्यात्, न त्वकारः, स्थानभेदात् । नच इकारेण एकारस्य, उकारेण ओकारस्य कथं स्थानसाम्यम् । एकारस्य ओकारस्य च कण्ठस्थानाधिक्यादिति वाच्यं, यावत्स्थानसाम्यस्य सावण्र्यप्रयोजकत्वेऽपि आन्तरतम्यपरीक्षायां कथञ्चित्स्थानसाम्यस्यैव प्रयोजकत्वात् । अत्र सूत्रे पूर्वसूत्रात्स्थानेग्रहणमनुवर्तते, एकदेशे स्वरितत्वप्रतिज्ञाबलात् । तृतीयान्तं च विपरिणम्यते । अनुवर्त्त्यमानस्चायंस्थान॑शब्दः पूर्वंसूत्रे प्रसङ्गपरोऽप्यत्र ताल्वाद्यन्तयतमस्थानपरः, शब्दाधिकाराश्रयणात् । 'अन्तरतम' इत्यपि तेन संबध्यते । ततश्च 'स्थानेनाऽन्तरतम' इति वाक्यान्तरं संपद्यते । सति संभवे ताल्वादिस्थानत एवान्तरतमो भवतीत्यर्थः । ततश्चयत्रानेकविधमान्तर्यं तत्र स्थानत एवान्तर्यं बलीय॑ इति (सिद्धं) भवति ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 1.1.50
sutra: स्थानेऽन्तरतमः</p>
<hr />
<p>यद्ययं स्वतन्त्रो विधिः स्याद्, अत्रापि प्राप्नोति - दघि, मघु । अस्तु; न कश्चिदन्य आदेशः प्रतिनिर्द्दिश्यते, तत्रान्तर्यतः स एव तस्य भविष्यति, न; तस्याप्यन्य इत्यनवस्थाप्रसङ्गात् । प्रयोजनमन्तरेण हि प्रवर्तमानमसकृदपि प्रवर्तते । ततश्च सर्वस्य निवृत्युन्मुखत्वादर्थप्रत्यायनाय प्रयोगो न स्यात् । अपि च बिसं मुसलमित्यादौ यदा समुदायस्य समुदायस्तदा सकारमात्रस्यानादेशत्वात् षत्वाप्रसङ्गेऽपि सकारमात्रस्य सकार इति षत्वं प्राप्नोति । अतः परिभाषाप्रकरणात् परिभाषेयं यत्र स्थानषष्ठी तत्रोपतिष्ठते । तेन विधिवाक्यानामनेन सूत्रेणैकवाक्यत्वाद् विधानकाल एवान्तरतम आदेशो विधीयत इत्याह - स्थाने प्राप्यमाणानामिति । अत्रैवशब्दाप्रयोगात् प्राप्यमाणानामिति वचनच्च विशिष्टविधिरेवायम्, न नियमः । अर्थात्वनन्तरतमव्युदास इति दर्शितं भवति । अन्तरतम इत्यस्यार्थमाह - सदृशतम इति । कुतश्चेति । शब्दत्वस्य साधारणत्वात् प्रापतिस्विकविशेषस्य चासाधारणत्वात् प्रश्नः । वतण्डी चासौ युवतिरिति । विग्रहवाक्यम्, इतरदुदाहरणम् । अत्र वतण्डस्यापत्यं स्त्री 'वतण्डाच्च' 'लुक् स्त्रियाम्' इति यञो लुक्, शार्ङ्गरवादिपाठान्ङीन् । 'पएटायुवति' इति समासे सति पुंवत्कर्मधारयेति पुंशब्दो निर्द्दिश्यमानो वतण्डापत्यवाचिनो वतण्डशब्दस्यतदपत्यवाची वातण्ड।ल्शब्दो भवति । चकारस्येत्यादि । अल्पप्राणत्वादिकं सवर्णसंज्ञायामुक्तम् । अमुष्मै, अमूभ्यामिति । अदसश्चतुर्थ्येकवचने त्यदाद्यत्वम्, शर्वनाम्नः स्मै', भ्यामिशुपि च' इति दीर्घत्वम् । स्थान इति वर्तमान इति । पूर्वसूत्राद् । यद्यपि तत्र समस्तम्, तथापि स्वरितत्वानुषङ्गादनुवृत्तिरिविरुद्धा । पुनः स्थानेग्रहणमिति । प्रकृतेन हि स्थानशब्देन स्थाने प्राप्यमाणानामित्ययमर्थो लभ्यते, अयं तु ताल्वादिस्थानवचनो वाक्यभेदेन सम्बध्यते, स्थानैऽन्तरतमो भवति । यत्रानेकमान्तर्थं तत्र स्थानकृतान्तर्थमाश्रीयत इति वाक्यभेदस्य च तमब्ग्रहणं लिङ्गम् । स्थानकृत एव हि सादृश्ये गृह्यमाणे सादृश्यान्तरपरित्यागात् तमब्ग्रहणं व्यर्थमेव स्यात् । तमब्ग्रहणं किमिति । सुमदृश्यव्यवहारदर्शनात् तमब्ग्रहणमिति भावः । सोष्मणः, सोष्माण इत्यादि । ऊष्मशब्दोऽत्र गुणमात्रवचनः । इतिकरणो हेतौ । यस्मादूष्मगुणयुक्ताः, तस्मादूष्मगुणयुक्तस्य हकारस्य द्वितीयाः प्रसक्ता इत्यर्थः । 'शादय ऊष्माणः सस्थानेन द्वितीया हकारेण चतुर्थाः' इति शिक्षा । अत्रोष्मशब्दो गुणवचनः, सस्थानेनेति इत्थंभूतलक्षणे तृतीया । हशषसाः खच्छादीनां द्वितीयानां स्थाना यथा ते ऊष्माण एवं द्वितीया अपीत्यर्थः । फकारस्य सस्थान ऊष्मा नास्ति, तस्मातस्य विशेषत ऊष्मत्वं वक्तव्यम् । हकारेण चतुर्था इति, यथाहकार ऊष्मा एवं तेऽपीत्यर्थः । एवं नादवतो नादवन्त इतीत्यत्रापि हेत्वर्थो योज्यः । इह इष्टम्, उप्तम् - आन्तर्यतोऽर्द्धमात्रस्य व्यञ्जनस्यार्द्धमात्रेक् संप्रसारणं प्राप्नोति; इह च दध्यत्र, कुमार्यत्र, ब्रह्मबन्ध्वर्थम् - मात्रिकद्विमात्रिकत्रिमात्रिकाणामिकां मात्रिकद्विमात्रिकत्रिमात्रिका यणः प्राप्नुवन्त्यान्तर्यतः । नैव लोके वेदेऽर्द्धमात्र इगस्ति, नापि मात्रिको द्विमात्रिको वा यण्, योऽस्ति स भविष्यति । इहान्तरतमशब्दः सप्तम्यन्तोऽपि पठितो भाष्ये । 'स्थानेऽन्तरतम उरण् रपरः' इति संहितापाठोऽनित्यः' तत्र पदच्छेदे सप्तम्यन्तमपि सम्भवति । तत्र चायमर्थः-षष्ठीति वर्तते,अन्तरतमो य आदेशस्य स्थानी, तत्र षष्ठी, तस्यादेश इति 'अकः सवर्णे दीर्घः' इत्यादौ विधीयमानस्य दीर्घस्यान्तरतमे स्थानिन्यक इति षष्ठ।लेपसंहारात् सिद्धमिष्ठम् । तथा 'वान्तो यि प्रत्यये' इत्यत्रैव इत्यनुवृतायाः षष्ठ।ल वान्तादेशस्यान्तरतमयोरोदौतोरुपसंहारात् सिद्धम्, इतरथैज्मात्रस्य वान्तादेशः स्यात् । अत्र यक्षे दोषः -'इको यणचि' इति यणो येऽन्तरमा इकस्तत्र षष्ठीति दध्यत्रेत्यादावेव स्यात्, कुमार्थत्रेत्यादौ न स्यात् । तथा 'इको गुणवृद्धी' गुणवृद्ध्योर्येऽन्तरतमा इकस्तत्र षष्ठीति इहैव स्याद्-नेता, लविता, नायकः, लावकः; चेता, स्तोता, चायकः, तावक इत्यत्र न स्यात् । एवं दोषवत्वादस्य पक्षस्य यथाव्याख्यातमेव साधीयः । 'वान्तो यि प्रत्यये' इत्यत्र परिहारं वक्ष्यति ॥</p></div>