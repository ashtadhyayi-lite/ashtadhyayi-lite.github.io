<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.15.html"><button class="muted-button">Prev 5.4.15</button></a>
        <a href="5.4.17.html"><button class="muted-button">Next 5.4.17</button></a>
        </nav><h2>Sandhi Samaasa Split</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p>मत्स्ये विसारिणः अण्</p>
<h2>Neelesh Sanskrit Brief</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p>'विसारिन्' शब्दात् मत्स्यस्य निर्देशे कर्तव्ये स्वार्थे अण् प्रत्ययः भवति । </p>
<h2>Neelesh Sanskrit Detailed</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p>'मत्स्य (fish) इत्यस्य निर्देशार्थम् 'वि + सृ' धातोः णिनिँ प्रत्ययः यदा भवति, तदा तस्मात् स्वार्थे अण् प्रत्ययः अपि नित्यम् विधीयते - इति अस्य सूत्रस्य आशयः ।</p>
<p>यथा - विसरति (इतरत्र गच्छति, moves in different direction) मत्स्यः सः</p>
<p>= वि + सृ + णिनि + अण् [<b>नन्दिग्रहिपचादिभ्यो ल्युणिन्यचः</b> <a href="3.1.134.html">3.1.134</a> इति णिनि-प्रत्ययः । ततः स्वार्थे अण्]</p>
<p>→ वि + सृ + इन् + अ [इत्संज्ञालोपः]</p>
<p>→ वि + सारिन् + अ [<b>अचो ञ्णिति</b> <a href="7.2.115.html">7.2.115</a> इति वृद्धिः]</p>
<p>→ वैसारिन् + अ [<b>तद्धितेष्वचामादेः</b> <a href="7.2.117.html">7.2.117</a> इति आदिवृद्धिः]</p>
<p>→ वैसारिन [<b>नस्तद्धिते</b> <a href="6.4.144.html">6.4.144</a> इति टिलोपे प्राप्ते <b>इनण्यनपत्ये</b> <a href="6.4.164.html">6.4.164</a> इति प्रकृतिभावः]</p>
<p>→ वैसारिण [<b>अट्कुप्वाङ्नुम्व्यवायेऽपि</b> <a href="8.4.2.html">8.4.2</a> इति णत्वम्]</p>
<p>विसरति सः वैसारिणः मत्स्यः ।</p>
<p>स्मर्तव्यम् - केवलम् मत्स्यस्य निर्देशार्थम् एव अत्र अण्-प्रत्ययः विधीयते । अन्येषु विषयेषु तु केवलम् 'णिनि' प्रत्ययान्तरूपमेव प्रयुज्यते । यथा - विसारतिः सः विसारी मण्डूकः सर्पः वा । (विसारिन् इति प्रातिपदिकम् । अस्य पुंलिङ्गस्य प्रथमैकवचनम् 'विसारी' इति ।)</p>
<p>ज्ञातव्यम् - यद्यपि इदम् सूत्रम् <b>समर्थानाम् प्रथमात् वा</b> <a href="4.1.82.html">4.1.82</a> इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । भाष्ये अस्मिन् सन्दर्भे उच्यते - 'आमादयः प्राङ्मयटः नित्याः' । इत्युक्ते, <b>किमेत्तिङव्ययघादाम्वद्रव्यप्रकर्षे</b> <a href="5.4.11.html">5.4.11</a> इत्यस्मात् आरभ्य <b>एकस्य सकृच्च</b> <a href="5.4.19.html">5.4.19</a> इतिपर्यन्तम् विहिताः सर्वे प्रत्ययाः नित्याः एव भवन्ति । अतः वर्तमानसूत्रस्य सन्दर्भे अपि मत्स्यस्य निर्देशे कर्तव्ये  'वैसारिण' इति अण्-प्रत्ययान्तरूपम् एव प्रयोक्तव्यम् । </p>
<h2>Kashika</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p>विसरतीति विसारी। विसारिन्शब्दात् स्वार्थे अण् प्रत्ययो भवति मत्स्येऽभिधेये। वैसारिणो मत्स्यः। मत्स्ये इति किम्? विसारी देवदत्तः।</p>
<h2>Siddhanta Kaumudi</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p>अण् स्यात् । वैसारिणः । मत्स्ये इति किम् । विसारी देवदत्तः ॥</p>
<h2>Balamanorama</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p><b>विसारिणो मत्स्ये</b> - विसारिणो मत्स्ये । 'अणिनुणः' इति पूर्वसूत्रादण्णित्यनुवर्तते । तदाह — अण् स्यादिति । मत्स्ये विद्यमानाद्विसारिन्शब्दात्स्वार्थे अण् स्यादित्यर्थः । वैसारिण इति । इनण्यनपत्ये॑ इति प्रकृकतिभावाट्टिलोपो न । </p>
<h2>Padamanjari</h2>
<hr />
<p>index: 5.4.16
sutra: विसारिणो मत्स्ये</p>
<hr />
<p>विसारीति। पूर्ववण्णिनिः। वैसारिण इति। पूर्ववत्प्रकृतिभावः ॥</p></div>