<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.4.63.html"><button class="muted-button">Prev 8.4.63</button></a>
        <a href="8.4.65.html"><button class="muted-button">Next 8.4.65</button></a>
        </nav><h2 class="title">हलो यमां यमि लोपः</h2><p class="sname"><font color=blue>8-4-64 हलः यमां यमि लोपः</font> <font color="DeepPink"> पूर्वत्र असिद्धम्</font> <font color="ForestGreen">संहितायाम्</font> <font color="Red">ययि परसवर्णः</font> <font color="Maroon">अन्यतरस्याम्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>हलः यमाम् यमि अन्यतरस्याम् लोपः </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>हल्-वर्णात् परस्य यम्-वर्णस्य यम्-वर्णे परे विकल्पेन लोपः भवति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>A यम्-letter sandwiched between a हल्-letter (on left) and the same  यम्-letter (on right) is optionally removed.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>अन्यतरस्याम् इति वर्तते। हल उत्तरेषां यमां यमि परतो लोपो भवति अन्यतरस्याम्। शय्य्या इत्यत्र द्वौ यकारौ, क्रमजस्तृतीयः, तत्र मध्यमस्य वा लोपो भवति। शय्या, शय्य्या। अदितेरपत्यमादित्य्यः इत्यत्र तकारात् परः एकः यकारः,यणो मयः इति क्रमजो द्वितीयः, तत्र मध्यमस्य वा लोपो भवति। आदित्यः, आदित्य्यः। आदित्यो देवता अस्य स्थालीपाकस्य इति आदित्य्यः इत्यत्रापि द्वौ यकारौ क्रमजस्तृतीयः। तत्र मध्यमस्य मध्यमयोर्वा लोपो भवति। हलः इति किम्? आन्नम्। यमाम् इति किम्? अग्निः। अर्ध्यम्। यमि इति किम्? शार्ङ्गम्।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>हलः परस्य यमो लोपः स्याद्वा यमि । इति लोपपक्षे द्वित्वाभावपक्षे चैकयं रूपं तुल्यम् । लोपारम्भफलं तु, आदित्यो देवताऽस्येत्यादित्यं हविरित्यादौ । यमां यमीति यथासङ्ख्यविज्ञानान्नेह । माहात्म्यम् ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>हलः परस्य यमो लोपः स्याद् वा यमि। इति यलोपः। आदित्यः। प्राजापत्यः। <b>देवाद्यञञौ</b> (वार्त्तिकम्) । दैव्यम्। दैवम्। <b>बहिषष्टिलोपो यञ्च</b> (वार्त्तिकम्)। बाह्यः <b>ईकक्च</b> (वार्त्तिकम्)॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p>अस्मिन् सूत्रे प्रयुक्तौ प्रत्याहारौ एतौ -  </p>
<p>हल् = सर्वाणि व्यञ्जनानि ।</p>
<p>यम् = अन्तस्थाः + वर्गपञ्चमाः ।</p>
<p>यदि कश्चन यम्-वर्णः हल्-वर्णात् अनन्तरम् परन्तु यम्-वर्णात् पूर्वमागच्छति, तर्हि वर्तमानसूत्रेण तस्य  वैकल्पिकः लोपः भवति । </p>
<p>अस्य सूत्रस्य विषये कौमुद्याम् दीक्षितः 'यथासंख्यविज्ञानात्' इति शब्दं प्रयुङ्क्ते । इत्युक्ते,  यम्-वर्णस्य तादृशे यम्-वर्णे परे एव अयम् लोपः भवति, न अन्यथा । </p>
<p>अस्य सूत्रस्य बहुषु उदाहरणेषु द्वित्वविधायकेन सूत्रेण कृतस्य द्वित्वस्यैव अनेन सूत्रेण लोपः भवति, अतः अनेन सूत्रेण प्रायः कोऽपि नूतनः शब्दः न जायते । यथा -</p>
<ol>
<li>शय्या </li>
</ol>
<p>→ शय्य्या [<b>अनचि च</b> <a href="8.4.47.html">8.4.47</a> इति यकारस्य वैकल्पिकं द्वित्वम्]</p>
<p>→ शय्या [द्वितीयस्य यकारस्य <b>हलो यमां यमि लोपः</b> <a href="8.4.64.html">8.4.64</a> इति विकल्पेन लोपः]</p>
<ol>
<li>दुर्लभ</li>
</ol>
<p>→ दुर्ल्लभ [<b>अचो रहाभ्यां द्वे</b> <a href="8.4.46.html">8.4.46</a> इति लकारस्य वैकल्पिकम् द्वित्वम् ]</p>
<p>→ दुर्लभ [प्रथम-लकारस्य <b>हलो यमां यमि लोपः</b> <a href="8.4.64.html">8.4.64</a> इति विकल्पेन लोपः]   </p>
<ol>
<li>कुर्मः </li>
</ol>
<p>→ कुर्म्मः [<b>अचो रहाभ्यां द्वे</b> <a href="8.4.46.html">8.4.46</a> इति मकारस्य वैकल्पिकम् द्वित्वम् ]        </p>
<p>→ कुर्मः [प्रथम-मकारस्य <b>हलो यमां यमि लोपः</b> <a href="8.4.64.html">8.4.64</a> इति विकल्पेन लोपः ]</p>
<ol>
<li>जीर्णः</li>
</ol>
<p>→ जीर्ण्णः   [<b>अचो रहाभ्यां द्वे</b> <a href="8.4.46.html">8.4.46</a> इति णकारस्य वैकल्पिकम् द्वित्वम् ]</p>
<p>→ जीर्णः [प्रथम-णकारस्य <b>हलो यमां यमि लोपः</b> <a href="8.4.64.html">8.4.64</a> इति विकल्पेन लोपः ]    </p>
<p>परन्तु अस्य सूत्रस्य प्रयोगः सर्वदा द्वित्वात् अनन्तरम् भवतीति न । यथा, 'आदित्यः देवता यस्य' अस्मिन् अर्थे <b>दित्यदित्यादित्यपत्युत्तरपदाण्ण्यः</b> <a href="4.1.85.html">4.1.85</a> अनेन सूत्रेण 'आदित्य' शब्दस्य 'ण्य' प्रत्ययः भवति - </p>
<p>आदित्य + ण्य</p>
<p>→ आदित्य + य [णकारस्य <b>चुटू</b> <a href="1.3.7.html">1.3.7</a> इति इत्संज्ञा, लोपः]</p>
<p>→ आदित्य् य [<b>यस्येति च</b> <a href="6.4.148.html">6.4.148</a> इति अकारलोपः]</p>
<p>→ आदित् य [<b>हलो यमां यमि लोपः</b> <a href="8.4.64.html">8.4.64</a> इति विकल्पेन यकारलोपः]</p>
<p>→ आदित्य </p>
<p>अस्मिन् उदाहरणे निर्दिष्टः यकारलोपः द्वित्वविषये नास्तीति दृश्यताम् । अत्र अनेन सूत्रेण नूतनशब्दस्य निर्माणम् कृतमस्ति ।</p>
<p>ज्ञातव्यम् - </p>
<ol>
<li>
<p>यदि यम्-वर्णात् परः भिन्नः यम्-वर्णः अस्ति, तर्हि अस्य सूत्रस्य प्रयोगः न भवति । यथा - 'माहात्म्य' अस्मिन् शब्दे मकारात् परः यकारः अस्ति । अत्र यद्यपि मकारात् पूर्वम् हल्-वर्णः अस्ति, मकारात् अनन्तरम् च यम्-वर्णः अस्ति तथापि द्वौ अपि यम्-वर्णौ समानौ न स्तः, अतः अनेन सूत्रेण अत्र मकारलोपः न भवति ।                                                  </p>
</li>
<li>
<p>अत्र <b>यथासङ्ख्यमनुदेश समानाम्</b> <a href="1.3.10.html">1.3.10</a> अस्य सूत्रस्य प्रयोगः न करणीयः, यतः अत्र 'विधिः' तु लोपविधिः एव अस्ति, यथासङ्ख्यं भिन्नाः विधयः न दत्ताः सन्ति । (प्रत्येकम् वर्णस्य लोपस्य फलम् भिन्नम् नास्ति, तथा च रेफात् परस्य रेफस्य उदाहरणानि अपि न सन्यि अतः अत्र अस्य सूत्रस्य प्रयोगः न करणीयः इति  तत्वबोधिन्यामुक्तमस्ति )।</p>
</li>
</ol>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 8.4.64
sutra: हलो यमां यमि लोपः</p>
<hr />
<p><b>हलो यमां यमि लोपः</b> - उभयत्रापि प्रथमयकारस्य लोपविधिमाह — हलो यमां यमि लोपः ।झयो होऽन्यतरस्या॑मित्यतोऽन्यतरस्यामित्यनुवर्तते । तच्च विभक्तिप्रतिरूपकमव्ययं वार्थे वर्तते । यमामिति बहुत्वं प्रयोगबहुत्वापेक्षम् । एकैकस्मिन् प्रयोगे बहूनां यमामसम्भवात् । 'हल' इति दिग्योगे पञ्चमी ।परस्ये॑ति शेषः । तदाह-हलः परस्य यम इत्यादिना । अनेन सूत्रेण उदाहरणद्वयेऽपि प्रथमयकारस्य लोपे सति एकयकाररूपे संपद्यते । लोपाऽभावपक्षे तु द्वियकाररूपं संपद्यते । ननुहलो यमा॑मिति सूत्रमेतदर्थं नारम्भणीयम्, अचो रहाभ्यामिति यकारद्वित्वस्य वैकल्पिकतया द्वित्वे सति द्वियकाररूपस्य, द्वित्वाऽभावे एकयकाररूपस्य च सिद्धेरित्याशङ्क्य नास्य सूत्रस्यात्र प्रयोजनमित्याह — इति लोपेति । तर्हि किमस्य सूत्रस्य फलमित्यत आह — लोपारम्भेति ।दित्यदित्यादित्यपत्युत्तरपदाण्ण्यः॑ इत्यादित्यशब्दाच्छेषार्थण्यान्ताद्देवतार्थेण्यः । आदित्य — य इति स्थितेयस्येति चे॑ति यकारादकारस्य लोपे तकाराद्यकारस्याऽनेन सूत्रेण लोपः । तस्मिन् सत्येव आदित्यमित्येकयकारं रूपं सिध्यति, नान्यथा । अतः सूत्रारम्भो न विफल इति भावः । अत्रआपत्यस्य च तद्धितेऽनाती॑ति लोपस्तु न, जाताद्यर्थकत्वेन आपत्यत्वाऽभावात् । अत्र त्वतत्सूत्रं न्याय्यत्वादुपन्यस्तमिति भावः । नन्वेवमपि महात्मनो भाव इत्यर्थेगुणवचनब्राआहृणादिभ्यः॑ इति ष्यञि टिलोपे आदिवृद्धौ माहात्म्यमित्यत्रापि तकारान्मकारस्य लोपः स्यात्, तस्य यम्त्वात्, यकाररूपयम्परकत्वाच्चेत्यत आह — यमामिति । यथासंख्यविज्ञानादिति । विज्ञायते अनेनेति विज्ञानं=सूत्रम् ।विज्ञानं शिल्पशास्त्रयोः॑ इत्यमरः । यथासंख्यसूत्रादित्यर्थः । तथाच मकारस्य मकारे परत एव लोपलाभाद्यकारे परे न लोप इत्यर्थः ।</p></div>