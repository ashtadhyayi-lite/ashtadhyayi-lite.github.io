<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.1.74.html"><button class="muted-button">Prev 8.1.74</button></a>
        <a href="8.2.2.html"><button class="muted-button">Next 8.2.2</button></a>
        </nav><h2>Sandhi Samaasa Split</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>पूर्वत्र असिद्धम् </p>
<h2>Neelesh Sanskrit Brief</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>सपादसप्ताध्यायीं प्रति त्रिपादी असिद्धा । त्रिपाद्यामपि पूर्वं प्रति परं शास्त्रमसिद्धम् ।</p>
<h2>Neelesh English Brief</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>The rules defined in त्रिपादी are non existent with respect to the rules of सपादसप्ताध्यायी. Even within त्रिपादी, the later rules are non existent with respect to the former rules. </p>
<h2>Neelesh Sanskrit Detailed</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>अस्य सूत्रस्य अर्थम् ज्ञातुम् काचित् पीठिका प्रथमम् ज्ञातव्या ।</p>
<p>सूत्रमिदमष्टमाध्यायस्य द्वितीयपादस्य प्रथमम् सूत्रम् । अनेन सूत्रेण अष्टाध्याय्याः भागद्वयं क्रियते । अस्मात् सूत्रात् पूर्वम् यानि सूत्राणि सन्ति, तेषां प्रथमः भागः । तस्य नाम 'सपादसप्ताध्यायी', यतः सूत्रपाठस्य आदिमाः सप्त अध्यायाः तथा अष्टमाध्यायस्य प्रथमः पादः अस्मिन् भागे वर्तन्ते । (अष्टमाध्यायस्य प्रथम)पादेन सह सप्ताध्यायी = सपादसप्ताध्यायी ।</p>
<p>द्वितीयः भागः तु अन्तिमानाम् त्रयाणाम् पदानाम् । तस्य नाम त्रिपादी । वर्तमानसूत्रम् सपादसप्ताध्याय्याः-त्रिपाद्याः च सीमारेषायाम् वर्तते । अनेन सूत्रेण सपादसप्ताध्यायीतः त्रिपादी पृथक् क्रियते ।</p>
<p>अधिकारसूत्रमिदम् । अस्य अधिकारः सूत्रपाठस्य अन्तिमम् सूत्रम् यावत प्रचलति ।  </p>
<p>कः अर्थः अस्य सूत्रस्य? असिद्धम् इत्युक्ते 'अमान्यम्' । त्रिपाद्याः प्रत्येकं सूत्रम् 'पूर्वत्र असिद्धम्' अस्ति । इत्युक्ये, पूर्वत्र अमान्यमस्ति । पूर्वत्र इत्युक्ते सपादसप्ताध्याय्याः सूत्राणाम् विषये । सामान्यभाषायाम्, सपादसप्ताध्याय्याः सूत्राणां मतेन त्रिपाद्याः सूत्राणामस्तित्वमेव नास्ति । इत्युक्ते, सपादसप्ताध्याय्याः सूत्राणां मतेन अष्टाध्याय्याः अन्तः अष्टमाध्यायस्य प्रथमपादस्य अन्ते एव भवति, अग्रे किमपि नास्ति । </p>
<p>किम् भवति अनेन असिद्धत्वेन? यत्र कुत्रापि सपादसप्ताध्याय्याः तथा त्रिपाद्याः सूत्रस्य समानस्थले प्रसक्तिः अस्ति, तत्र सपादसप्ताध्याय्याः सूत्रस्य मतेन 'विप्रतिषेधः' नास्ति एव, यतः त्रिपाद्याः सूत्रस्य तस्य जगति अस्तित्वमेव नास्ति । अतः एतस्मिन् स्थले सपादसप्ताध्याय्याः सूत्रस्यैव प्रयोगः भवति । <b>विप्रतिषेधे परं कार्यम्</b> <a href="1.4.2.html">1.4.2</a> इत्यस्य अत्र प्रयोगः न करणीयः ।</p>
<p>यथा, 'मरुत्' शब्दस्य प्रथमा-एकवचनस्य रूपसिद्धौ 'मरुत् + स्' इत्यत्र द्वयोः सूत्रयोः प्रसक्तिः अस्ति - </p>
<p>(अ) <b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इत्यनेन सकारस्य लोपः भवितुमर्हति,   </p>
<p>उत</p>
<p>(आ) <b>संयोगान्तस्य लोपः</b> <a href="8.2.23.html">8.2.23</a> इत्यनेन अपि सकारस्य लोपः भवितुमर्हति ।</p>
<p>अस्याम् स्थितौ केन सूत्रेण सकारलोपः करणीयः? विप्रतिषेधस्य नियमान् अनुसृत्य तु <b>संयोगान्तस्य लोपः</b> <a href="8.2.23.html">8.2.23</a> इत्यस्यैव लोपः साधु भासते ।  परन्तु सूत्रमिदमष्टमाध्यायस्य द्वितीयपादे अस्ति, अतः एतत् सूत्रं त्रिपाद्यां वर्तते । वर्तमानसूत्रेण एतत् सूत्रं सपादसप्ताध्यायीं प्रति असिद्धमस्ति । इत्युक्ते, सपादसप्ताध्याय्याः सूत्रेण सूत्रमेतत् न दृश्यते । अतः अत्र    <b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इत्यस्यैव प्रयोगः भवति ।</p>
<p>अतः वर्तमानसूत्रेण उक्तः प्रथमः नियमः अस्ति - </p>
<p><b>(1) यत्र यत्र सपादसप्ताध्याय्याः सूत्रस्य प्रयोगस्य अवकाशः अस्ति, तत्र तत्र त्रिपाद्याः प्रयोगः न करणीयः । सपादसप्ताध्यायीत्रिपाद्योर्मध्ये 'विप्रतिषेधः' नास्ति । सर्वदा सपादसप्ताध्याय्याः एव प्रयोगः क्रियते । </b></p>
<p>अनेन असिद्धत्वेन अन्यदपि एकः विशेषः उच्यते । यदि त्रिपाद्याः प्रयोगं कृत्वा शब्दे किमपि परिवर्तनं भवति, तर्हि, तत् परिवर्तनम् सपादसप्ताध्याय्याः सूत्रैः न दृश्यते एव, यतः त्रिपादीसूत्रस्यैव तेषां कृते अस्तित्वं नास्ति । अतः त्रिपाद्याः निर्मिते शब्दस्वरूपे सपादसप्ताध्याय्याः सूत्रस्य प्रयोगः न कर्तुं शक्यते ।</p>
<p>यथा - 'वने + इति' अत्र सन्धिनियमान् अनुसृत्य - </p>
<p>वने + इति</p>
<p>→  वनय् + इति [<b>एचोऽयवायावः</b> <a href="6.1.78.html">6.1.78</a> इति अयादेशः]</p>
<p>→  वन + इति [<b>लोपः शाकल्यस्य</b> <a href="8.3.19.html">8.3.19</a> इत्यनेन यकारस्य विकल्पेन लोपः]</p>
<p>→  वन इति ।</p>
<p>अस्यां प्रक्रियायां अन्तिमसोपाने 'वन इति' इत्यस्यामवस्थायाम् <b>आद्गुणः</b> <a href="6.1.87.html">6.1.87</a> इत्यनेन गुणसन्धिः किमर्थम् न भवति? कारणमेतत् - <b>लोपः शाकल्यस्य</b> <a href="8.3.19.html">8.3.19</a> एतत् सूत्रम् त्रिपाद्यां वर्तते, <b>आद्गुणः</b> <a href="6.1.87.html">6.1.87</a> इति तु षष्ठाध्याये अस्तीति कारणात् सपादसप्ताध्याय्यां वर्तते । असिद्धाधिकारस्य नियमेन त्रिपाद्याः सूत्रस्य सपादसप्ताध्याय्याः जगति अस्तित्वमेव नास्ति, अतः त्रिपाद्याः सूत्रेण कृतम् परिवर्तनम् सपादसप्ताध्याय्याः केनापि सूत्रेण न दृश्यते । इत्युक्ते,  'वनय् + इति' अस्यामवस्थायाम् <b>लोपः शाकल्यस्य</b> <a href="8.3.19.html">8.3.19</a> इत्यनेन कृतः यकारलोपः  तथा तस्मात् निर्मितः 'वन + इति' अयम् प्रयोगः  <b>आद्गुणः</b> <a href="6.1.87.html">6.1.87</a> इत्यनेन  न दृश्यते एव । अतः अत्र <b>आद्गुणः</b>  <a href="6.1.87.html">6.1.87</a> अस्य प्रसक्तिः नास्ति ।</p>
<p>अतः वर्तमानसूत्रेण उक्तः द्वितीयः नियमः अस्ति - </p>
<p><b>(2) त्रिपाद्याः प्रयोगात् यत् शब्दस्वरूपं जायते, तस्मिन्  अग्रे सपादसप्ताध्याय्याः सूत्राणां प्रयोगेण परिवर्तनम् न भवितुमर्हति ।</b></p>
<p>अस्य सूत्रस्य तृतीयमपि एकम् वैशिष्ठ्यमस्ति । अयमधिकारः सूत्रपाठस्य अन्तिम-सूत्रम् यावत् प्रचलति । इत्युक्ते, त्रिपाद्याः प्रत्येकम् सूत्रम् 'पूर्वत्र असिद्धमस्ति' । पूर्वत्र इत्युक्ते कुत्र? न केवलं सपादसप्ताध्याय्याः विषये,  अपितु त्रिपाद्याः अपि पूर्वसूत्राणां विषये । अतः त्रिपाद्याः सूत्राणां विषये अपि पूर्वसूत्रस्य प्रयोगस्य अवसरः अस्ति चेत् तस्यैव प्रयोगः भवति । तथा च त्रिपाद्याः कस्यचन सूत्रस्य प्रयोगं कृत्वा यत् किमपि शब्दस्वरूपं जायते, तत् त्रिपाद्याः अपि पूर्वसूत्रैः न दृश्यते ।  </p>
<p>यथा, यथा, 'सत् + चित्' इत्यत्र अनेन प्रकारेण सन्धिः भवति -   </p>
<p>सत् + चित्</p>
<p>→ सद् + चित् [<b>झलां जशोऽन्ते</b> <a href="8.2.39.html">8.2.39</a> इत्यनेन पदान्त-तकारस्य दकारः]</p>
<p>→ सज् + चित् [<b>स्तोः श्चुना श्चुः</b> <a href="8.4.40.html">8.4.40</a> इत्यनेन दकारस्य जकारः]</p>
<p>→ सच् + चित् [<b>खरि च</b> <a href="8.4.55.html">8.4.55</a> इत्यनेन जकारस्य चकारः]</p>
<p>→ सच्चित्</p>
<p>अनेन प्रकारेण सच्चित् इति रूपं सिद्ध्यति । अत्र एकः प्रश्नः आगच्छति - 'सत् + चित्' इत्यत्र केवलं श्चुत्वं किमर्थं न भवति? <b>स्तोः श्चुना श्चुः</b> <a href="8.4.40.html">8.4.40</a> इत्यनेन तकारस्य चकारः भवितुमर्हति किल? </p>
<p>उत्तरम् -  'सत् + चित्' इत्यत्र यथा श्चुत्वम् भवितुमर्हति, तथैव जश्त्वमपि भवितुमर्हति । एवं सति,  श्चुत्वात् पूर्वम् नित्यम् जश्त्वम् करणीयम्, यतः <b>झलां जशोऽन्ते</b> <a href="8.2.39.html">8.2.39</a> इति सूत्रम् <b>स्तोः श्चुना श्चुः</b> <a href="8.4.40.html">8.4.40</a>  इत्यस्मात् पूर्वमागच्छति । <b>पूर्वत्रासिद्धम्</b> <a href="8.2.1.html">8.2.1</a> इत्यनेन त्रिपाद्या परं सूत्रम्  पूर्वं प्रति असिद्धमस्ति, अतः अत्र <b>झलां जशोऽन्ते</b> <a href="8.2.39.html">8.2.39</a>  इत्यस्य दृष्ट्या <b>स्तोः श्चुना श्चुः</b> <a href="8.4.40.html">8.4.40</a> इत्यस्य अस्तित्वमेव नास्ति । अतः अत्र केवलं जश्त्वं भवितुमर्हति, न श्चुत्वम् । अतः एतत् जश्त्वं कृत्वा प्रथमं तकारस्य दकारः करणीयः । तदनन्तरम् 'सद् + चित्' इत्यत्रापि श्चुत्वस्य अवकाशः अस्ति, परन्तु श्चुत्वात् पूर्वस्य कस्यापि सूत्रस्य अवकाशः नास्ति, अतः अत्र निश्चयेन श्चुत्वम् भवितुमर्हति । अतः अत्र  श्चुत्वं कृत्वा दकारस्य जकारे प्राप्ते अन्तिमसोपाने <b>खरि च</b> <a href="8.4.55.html">8.4.55</a> अनेन चर्त्वं कृत्वा रुपसिद्धिर्भवति  ।           </p>
<p>अतः वर्तमानसूत्रेण प्रोक्तौ अन्तिमौ द्वौ नियमौ एतौ -</p>
<p><b>(3) यत्र यत्र त्रिपाद्याः द्वयोः सूत्रयोः समानस्थले प्रसक्तिः अस्ति, तत्र तत्र त्रिपाद्याः पूर्वसूत्रस्य प्रयोगः करणीयः ।</b></p>
<p><b>(4) त्रिपाद्याः प्रयोगात् यत् शब्दस्वरूपं जायते, तस्मिन् अग्रे त्रिपाद्याः पूर्वसूत्राणां प्रयोगेण परिवर्तनम् न भवितुमर्हति ।</b></p>
<p>एते चत्वारः असिद्धाधिकारस्य सुवर्णनियमाः, सर्वदा स्मर्तव्याः । सिद्धान्तकौमुद्याम् दीक्षितः एतान् एव साररूपेण वदति - 'सपादसप्ताध्यायीं प्रति त्रिपादी असिद्धा, त्रिपाद्यामपि पूर्वं प्रति परं शास्त्रमसिद्धम्' ।</p>
<p>अस्य सूत्रस्य विषये अत्र अन्येऽपि केचन मुख्याः बिन्दवः ज्ञातव्यः । ते एतादृशाः - </p>
<p>(1) त्रिपाद्यामपि सूत्रयोर्मध्ये उत्सर्ग-अपवाद-सम्बन्धः विद्यते एव । तत्र अपवादसूत्राणि परं सन्ति चेदपि उत्सर्गसूत्राणां विषये सिद्धानि एव ज्ञातव्यानि । यथा, 'प्रश् + नः' इत्यत्र <b>स्तोः श्चुना श्चुः</b> <a href="8.4.40.html">8.4.40</a> इत्यनेन श्चुत्वे प्राप्ते <b>शात्</b> <a href="8.4.44.html">8.4.44</a> इत्यनेन तस्य निषेधः प्रवर्तते । अत्र एषः संशयः न कर्तव्यः यत् <b>शात्</b> <a href="8.4.44.html">8.4.44</a> इति सूत्रं परमस्तीति कारणात् <b>स्तोः श्चुना श्चुः</b> <a href="8.4.40.html">8.4.40</a> अस्य पूर्वसूत्रस्य अपेक्षया असिद्धमस्ति । एवं चिन्तयामश्चेत् <b>शात्</b> <a href="8.4.44.html">8.4.44</a> सूत्रस्य कदाचिदपि प्रयोगं कर्तुं न शक्नुमः, यतः <b>शात्</b> <a href="8.4.44.html">8.4.44</a> सूत्रम् <b>स्तोः श्चुना श्चुः</b> <a href="8.4.40.html">8.4.40</a> इत्यस्य विधिसूत्रस्य नियमसूत्रमस्ति । अतः यत्र यत्र <b>शात्</b> <a href="8.4.44.html">8.4.44</a> इत्यस्य प्रयोगः भवितुमर्हति तत्र तत्र सर्वत्र <b>स्तोः श्चुना श्चुः</b> <a href="8.4.40.html">8.4.40</a> अस्यापि प्रयोगः भवत्येव । अतः अत्र असिद्धाधिकारस्य प्रयोगं कुर्मश्चेत् <b>शात्</b> <a href="8.4.44.html">8.4.44</a> इत्यस्य अवकाशः एव विनश्यति ।  एतत् तु न भवति ।  अतः सर्वदा स्मर्तव्यम् - <b>त्रिपाद्यामपि विधानसामर्थ्यात् परं विद्यमानानि अपवादसूत्राणि उत्सर्गसूत्राणि प्रति सिद्धानि एव सन्ति । </b> । </p>
<p>(2) सपादसप्ताध्याय्यां केवलं विधिसूत्राणि न पाठितानि सन्ति, तत्र संज्ञाः परिभाषाश्चापि सन्ति । एषाः सर्वाः संज्ञाः परिभाषास्तु त्रिपाद्याः सूत्रैः अपि प्रयुज्यन्ते । अतः त्रिपादीसूत्राणां प्रयोगानन्तरम् सपादसप्ताध्याय्याः संज्ञासूत्राणां परिभाषासूत्राणां च प्रयोगः निषिद्धः नास्ति । संज्ञासूत्राणि परिभाषासूत्राणि च यत्र यत्र तेषां प्रयोगः भवितुमर्हति तत्र तत्र आगच्छन्ति । यथा - राम + सुँ इत्यत्र   -</p>
<p>राम + सुँ </p>
<p>→ राम + स् [<b>उपदेशेऽजनुुनासिक इत्</b> <a href="1.3.2.html">1.3.2</a>, <b>तस्य लोपः</b> <a href="1.3.9.html">1.3.9</a>] </p>
<p>→ राम + रुँ [<b>ससजुषो रुँः</b> <a href="8.2.66.html">8.2.66</a>]</p>
<p>→ राम + र् [<b>उपदेशेऽजनुुनासिक इत्</b> <a href="1.3.2.html">1.3.2</a>, <b>तस्य लोपः</b> <a href="1.3.9.html">1.3.9</a> </p>
<p>→ रामः [<b>खरवसानयोर्विसर्जनीयः</b> <a href="8.3.15.html">8.3.15</a>]</p>
<p>अस्मिन् उदाहरणे <b>ससजुषो रुँः</b> <a href="8.2.66.html">8.2.66</a> अस्मात् त्रिपादीसूत्रात् अनन्तरम् प्रथमाध्यायस्य सूत्रैः इत्संज्ञायाः निदर्शनं लोपश्च कृतः अस्ति। एतत् असिद्धाधिकारस्य उल्लङ्घनं नास्ति, यतः संज्ञासूत्राणि परिभाषासूत्राणि च असिद्धाधिकारे न आगच्छन्ति ।</p>
<p>(3) केषुचन विरलेषु स्थलेषु त्रिपाद्याः सूत्राणाम्  प्रयोगेन निर्मितेषु शब्दरूपेषु अग्रे सपादसप्ताध्याय्याः सूत्रैः परिवर्तनम् कृतम् दृश्यते । एतत् यद्यपि असिद्धाधिकारस्य उल्लङ्घनमस्ति, तथापि भाष्यकारेणैव एतादृशी प्रक्रिया प्रोक्ता अस्ति । यथा - <b>हशि च</b> <a href="6.1.114.html">6.1.114</a>, <b>ढ्रलोपे पूर्वस्य दीर्घोणः</b> <a href="6.3.111.html">6.3.111</a> - आदयः । परन्तु तादृशानि उदाहरणानि बहुविरलानि सन्ति, अतः सामान्यरूपेण तु उपरिनिर्दिष्टाः चत्वारः सुवर्णनियमाः एव स्मर्तव्याः ।</p>
<p>अन्ते एकः विशेषः - अनेन सूत्रेण ये चत्वारः नियमाः प्रोक्ताः सन्ति, तेषामुल्लङ्घनम् मा भूत् इति हेतम् मनसि निधाय वैयाकरणाः सामान्यरूपेण एकां कॢप्तिं कथयन्ति  । ते वदन्ति - सपादसप्ताध्याय्याः सर्वेषां सूत्राणां प्रयोगात् अनन्तरम् , प्रक्रियायाः अन्ते एव त्रिपाद्याः सूत्राणां प्रयोगः भवेत् ।  तत्रापि, त्रिपाद्याः सूत्राणां प्रयोगः त्रिपादीक्रमेण एव भवेत् । एतादृशः सूत्रप्रयोगस्य क्रमः यद्यपि वर्तमानसूत्रेण नोच्यते, तथापि अनेन क्रमेण प्रक्रियां कुर्मश्चेत् असिद्धाधिकारस्य नियमानामुल्लङ्घनम् न भवति, अतः एषा कॢप्तिः व्याकरणशास्त्रस्य आरम्भिकच्छात्रैः अवश्यं प्रयोक्तव्या ।                      </p>
<p><b>अधिकः शास्त्रविषयः - </b> अस्य सूत्रस्य व्याख्याने दीक्षितः वदति - 'त्रिपाद्यामपि पूर्वं प्रति परं <b>शास्त्रम्</b> असिद्धम्' ।  अत्र 'शास्त्रम्' इति शब्दः प्रयुक्तः अस्ति । अस्य प्रयोजनम् बालमनोरमायामुच्यते - 'परम् शास्त्रम् इत्यनेन कार्यासिद्धत्वमप्रामाणिकम् इति ध्वनितम्' । इत्युक्ते, अत्र केवलं परकार्यमसिद्धमस्तीति न, अपितु  परसूत्रमेव असिद्धम् ज्ञेयम् - इति ।</p>
<p>कः अस्य अर्थः ? 'मनोरथ' शब्दस्य प्रक्रियां पश्यामश्चेत् स्पष्टं स्यात्  -</p>
<p>मनस् + रथ </p>
<p>→ मनर् + रथ [<b>ससजुषो रुः</b> <a href="8.2.66.html">8.2.66</a>]</p>
<p>अत्र <b>हशि च</b> <a href="6.1.114.html">6.1.114</a> तथा <b>रो रि</b> <a href="8.3.14.html">8.3.14</a> द्वयोः अपि सूत्रयोः समानस्थले प्रसक्तिः वर्तते । (यथा उपरि निर्दिष्टमस्ति, त्रिपाद्याः सूत्रात् अनन्तरम् विधानसामर्थ्यात्  <b>हशि च</b> <a href="6.1.114.html">6.1.114</a> इत्यस्य प्रयोगः भवितुमर्हति) । अस्यां स्थितौ सूत्रासिद्धत्वपक्षे  <b>रो रि</b> <a href="8.3.14.html">8.3.14</a> इति सूत्रम् <b>हशि च</b> <a href="6.1.114.html">6.1.114</a> इत्यस्य दृष्ट्या असिद्धमस्ति, अतः अत्र <b>हशि च</b> <a href="6.1.114.html">6.1.114</a> इत्यस्यैव प्रयोगं कृत्वा उत्वे कृते 'मनउ रथ' इति प्राप्ते अग्रे गुणैकादेशे 'मनोरथ' इति शब्दः सिद्ध्यति । परन्तु अत्र कार्यासिद्धत्वपक्षस्य आश्रयः स्वीक्रियते चेत् -  '<b>रो रि</b> <a href="8.3.14.html">8.3.14</a> इति सूत्रम् <b>हशि च</b> <a href="6.1.114.html">6.1.114</a> इत्यस्य दृष्ट्या असिद्धम् नास्ति, केवलं  <b>रो रि</b> <a href="8.3.14.html">8.3.14</a> इत्यनेन जायमानः लोपः  <b>हशि च</b> <a href="6.1.114.html">6.1.114</a> इत्यनेन जायमानस्य उत्वस्य अपेक्षायामसिद्धः अस्ति' - इति अर्थः   सिद्ध्यति । अस्यां स्थितौ 'मनर् रथ' इत्यत्र परत्वात्  <b>रो रि</b> <a href="8.3.14.html">8.3.14</a> इत्यनेन प्रथमं रेफलोपः एव भवेत् । अस्मिन् लोपे कृते यद्यपि अयं लोपः <b>हशि च</b> <a href="6.1.114.html">6.1.114</a> इत्यनेन न दृश्यते, तथापि लुप्त-रेफस्य पुनः उत्वं नैव सम्भवति,  देवदत्तहन्तृहतन्यायस्य आधारेण स्थानिभूतस्य रेफस्य अभावात्  । अपि च, रेफस्य लोपे कृते 'मन रथ' इति स्थिते अग्रे <b>ढ्रलोपे पूर्वस्य दीर्घोणः</b> <a href="6.3.111.html">6.3.111</a> इत्यनेन दीर्घादेशः अपि भवेत्, येन 'मनारथ' इति अनिष्टं रूपं प्रसज्येत । एतादृशम् मा भूत् - इति स्पष्टीकर्तुम् दीक्षितः अत्र 'शास्त्रस्य' असिद्धत्त्वं प्रतिपादयति । अस्मिन् विषये अधिकं पिपठिषवः प्रौढमनोरमायां शब्देन्दुशेखरं च पश्येयुः ।                                                                                                                                       </p>
<h2>Kashika</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>पूर्वत्र असिद्धम् इत्यधिकार आध्यायपरिसमाप्तेः। यदित ऊर्ध्वम् अनुक्रमिष्यामः पूर्वत्रासिद्धम् इत्येवं तद् वेदितव्यम्। तत्र येयं सपादसप्ताध्यायी अनुक्रान्ता, एतस्याम् अयं पादोनोऽध्यायोऽसिद्धो भवति। इत उत्तरं च उत्तर उत्तरो योगः पूर्वत्र पूर्वत्र असिद्धो भवति असिद्धवद् भवति। सिद्धकार्यम् न करोति इत्यर्थः। तद् एतद् असिद्धत्ववचनम् आदेशलक्षणप्रतिषेधार्थम्, उत्सर्गलक्षणभावार्थं च। अस्मा उद्धर, द्वा अत्र, द्वा आनय, असा आदित्यः इत्यत्र व्यलोपस्यासिद्धत्वात्, <b>आद् गुणः</b> <a href="6.1.87.html">6.1.87</a> इति, <b>अकः सवर्णे दीर्घः</b> <a href="6.1.101.html">6.1.101</a> इति च न भवति। अमुष्मै, अमुष्मात्, अमुष्मिन्निति उत्वस्य असिद्धत्वात् स्मायादयो भवन्ति।</p>
<p>शुष्किका शुष्कजङ्घा च क्षामिमानौजढत्तथा।</p>
<p>मतोर्वत्त्वे झलां जश्त्वे गुडलिण्मान् निदर्शनम्।</p>
<p>शुष्किका इत्यत्र <b>शुषः कः</b> <a href="8.2.51.html">8.2.51</a> इत्यस्य असिद्धत्वाद् उदीचामातः स्थाने <b>यकपूर्वायाः</b> <a href="7.3.46.html">7.3.46</a> इत्येतन्न भवति। शुष्कजङ्घा इति <b>न कोपधायाः</b> <a href="6.3.37.html">6.3.37</a> इति पुंवद्भावप्रतिषेधो न भवति। क्षामिमान् इति क्षामस्य अपत्यं क्षामिः, क्षामो वा अस्य अस्तीति क्षामी, क्षामिः क्षामी वा यस्य अस्तीति क्षामिमान्। क्षायो मः इत्यस्य असिद्धत्वान्मादुपधायाश्चेति वत्वं न भवति। औजढदिति। वहेर्निष्ठायामूढः, तमाख्यातीति णिच्, तदन्ताल् लुङ्, <b>चङि</b> <a href="6.1.11.html">6.1.11</a> इति द्विर्वचने कर्तव्ये ढत्वधत्वष्टुत्वढलोपानाम् असिद्धत्वाण् णौ च यः टिलोपः, तस्य स्थानिवद्भावात् थ इत्येतद् द्विरुच्यते। अनग्लोपे इति प्रतिषेधात् सन्वदित्त्वं नास्ति, तेन औजढदिति भवति। औजिढदित्येतत् तु क्तिन्नन्तस्य उढिशब्दस्य भवति। गुडलिण्मानिति गुडलिहोऽस्य सन्तीति मतुप्, तत्र ढत्वजश्त्वयोरसिद्धत्वात् <b>झयः</b> <a href="8.2.10.html">8.2.10</a> इति वत्वं न भवति। येऽत्र षष्ठीनिर्देशाः, सप्तमीनिर्देशाः, पञ्चमीनिर्देशाश्च, <b>तेषां षष्ठी स्थानेयोगा</b> <a href="1.1.49.html">1.1.49</a>, <b>तस्मिन्निति निर्दिष्टे पूर्वस्य</b> <a href="1.1.60.html">1.1.60</a>, तस्मादित्युत्तरस्य इति च कर्तव्ये न असिद्धत्वं भवति, कार्यकालं हि संज्ञापरिभाषम् इति पूर्वत्वम् आसां परिभाषाणां नास्तीति। विप्रतिषेधे परम् इत्येषा च परिभाषा येन पूर्वेण लक्षणेन सह स्पर्धते, परं लक्षणं तत्प्रति तस्य असिद्धत्वान्न प्रवर्तते। तथा च विस्फोर्यम्, अगोर्यम् इति गुणः परेण <b>हलि च</b> <a href="8.2.77.html">8.2.77</a> इति दीर्घत्वेन न बाध्यते। अपवादस्य तु परस्य अपि उत्सर्गे कर्तव्ये वचनप्रामण्याद् असिद्धत्वं न भवति। तेन दोग्धा, दोग्धुम् इत्यत्र घत्वस्य असिद्धत्वाद् <b>हो ढः</b> <a href="8.2.31.html">8.2.31</a> इति न भवति।</p>
<h2>Siddhanta Kaumudi</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>अधिकारोऽयम्  । तेन सपादसप्ताध्यायीं प्रति त्रिपाद्यसिद्धा त्रिपाद्यमपि पूर्वं प्रति परं शास्त्रमसिद्धं स्यात् । बाह्यप्रयत्नस्त्वेकादशधा - विवारः संवारः श्वासो नादो घोषोऽघोषोऽल्पप्राणो महाप्राण उदात्तोऽनुदात्तः स्वरितश्चेति ॥  खयां यमाः खयः ≍क≍पौ विसर्गः शर एव च । एते श्वसानुप्रदाना अघोषाश्च विवृण्वते ॥ कण्ठमन्ये तु घोषाः स्युः संवृता नादभागिनः । अयुग्मा वर्गयमगा यणश्चाल्पासवः स्मृताः ॥   वर्गेष्वाद्यानां चतुर्णां पञ्चमे परे मध्ये यमो नाम पूर्वसदृशो वर्णः प्रातिशाख्ये प्रसिद्धः । पलिक्क्नीः । चख्ख्नतुः । अग्ग्निः । घ्घ्नन्तीत्यत्र क्रमेण कखगघेभ्यः परे तत्सदृशा एव यमाः । तत्र वर्गाणां प्रथमद्वितीयाः - खयस्तथा तेषामेव यमाः जिह्वामूलीयोपध्मानीयौ विसर्गः शषसाश्चेत्येतेषां विवारः श्वासोऽघोषश्च । अन्येषां तु संवारो नादो घोषश्च । वर्गाणां प्रथमतृतीयपञ्चमाः प्रथमतृतीययमौ यरलवाश्चाल्पप्राणाः । अन्ये महाप्राणा इत्यर्थः । बाह्यप्रयत्नाश्च यद्यपि सवर्णसंज्ञायामनुपयुक्तास्तथाप्यान्तरतम्यपरीक्षायामुपयोक्ष्यन्त इति बोध्यम् । कादयो मावसानाः स्पर्शाः । यरलवा अन्तस्थाः । शषसहा ऊष्माणः । अचः स्वराः । ≍क≍पावितीति कपाभ्यां प्रागर्धविसर्गसदृशौ जिह्वामूलीयोपध्मानीयौ । अं अः इत्यचः परावनुस्वारविसर्गौ । इति स्थानप्रयत्नविवेकः ॥ &lt;!ऋलृवर्णयोर्मिथः सावर्ण्यं वाच्यम् !&gt; (वार्तिकम्) ॥ अकारहकारयोरिकारशकारयोर्ऋकारषकारयोर्लृकारसकारयोश्च मिथः सावर्ण्ये प्राप्ते ॥ </p>
<h2>Laghu Siddhanta Kaumudi</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>सपादसप्ताध्यायीं प्रति त्रिपाद्यसिद्धा, त्रिपाद्यामपि पूर्वं प्रति परं शास्त्रमसिद्धम्। हर इह, हरयिह। विष्ण इह, विष्णविह॥</p>
<h2>Balamanorama</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p><b>पूर्वत्रासिद्धम्</b> - तथाविधं सूत्रमाह-पूर्वत्रासिद्धम् । पाणिनिप्रणीता अष्टाध्यायी । तत्र अष्टमाध्याये द्वितीयपादस्येदमादिमं सूत्रम् । इतः प्राक्तनं कृत्स्नं सूत्रजालंसपादसप्ताध्यायी॑ति व्यवह्यियते । उपरितनं तु कृत्स्नं सूत्रजालं त्रिपादीति व्यवह्यियत इति स्थितिः । तत्र यदीदं सूत्रं स्वतन्त्रविधिः स्यात्, तदा इतः पूर्वस्मिन् शास्त्रे प्रवर्तमाने उपरितनं शास्त्रमसिद्धं स्यादित्यर्थो लभ्येत । ततश्च सपादसप्ताध्यायीं प्रति त्रिपाद्यसिद्धेति पर्यवस्येत् । एवं सति त्रिपाद्यामपि पूर्वं शास्त्रं प्रति परं शास्त्रमसिद्धमित्यर्थो न लभ्येत । तथा सति किमु उक्तं किम्वुक्तमित्यत्र 'मोऽनुस्वारः' इति शास्त्रं त्रैपादिकं प्रति 'मय उञो वो वा' इति वत्वशास्त्रं त्रैपादिकं नासिद्धं स्यादित्यत आह-अधि-कारोऽयमिति । अधिक्रियते उपरितनसूत्रजालशेषत्वेन पठत इत्यधिकारः । कर्मणि घञ् । 'घञजबन्ताः पुंसि' इति पुंस्त्वम्॥ अयमिति तदपेक्षया पुंलिङ्गनिर्देशः । इदं सूत्रमुपरितनसूत्रेष्वनुवृत्त्यर्थमेव, न तु स्वतन्त्रविधिरिति यावत् । 'मय उञो वो वा' इति सूत्रे पूर्वत्रासिद्धमित्यनुवर्तते । ततश्चमयः परस्य वकारो वो वा स्यात् । इदं श#आस्त्रं पूर्वत्रासिद्ध॑मिति तदेकवाक्यं संपद्यते । तत्र च अनुवृत्तपूर्वशब्देनैतः प्राक्तनं त्रिपादीस्थं सपादसप्ताध्यायीस्थं च कृत्स्नं सूत्रजालं विवक्षितमिति 'मोऽनुस्वारः' इति त्रैपादिकं शास्त्रं प्रति 'मय उञो वो वा' इति शास्त्रस्याऽसिद्धत्वं निर्बाधमित्याह-तेनेति । अदिकारत्वेनेत्यर्थः । परं शास्त्रमसिद्धमिति । असिद्धत्वं चाऽत्र नात्यन्ताऽसत्त्वम् । किंतु पूर्वशास्त्रदृष्ठएत्यनुपदेमेवोक्तम् ।परं शास्त्र॑मित्यनेन प्रक्रियाकौमुद्यादिग्रन्थोक्तं कार्यासिद्धत्वमप्रामाणिकमिति ध्वनितम् । कार्याऽसिद्धत्वं पूर्वपक्षयित्वा शास्त्रासिद्धत्वस्यैवात्र सूत्रे, 'असिद्धवदत्राभात्' दिति सूत्रे च भाष्ये सिद्धान्तितत्वात् । शास्त्रसिद्धत्वकार्याऽसिद्धत्वयोः फलभेदस्तु शब्देन्दुशेखरे व्यक्तः । अस्माभिश्च स्वादिसन्धौ 'मनोरथ' इत्यत्र मूलव्याख्यावसरे , हलन्तशब्दाधिकारे च अदःशब्दप्रक्रियाव्याख्यावसरे प्रपञ्चयिष्यते । तदेवम् 'अ अ' इति संवृतविधेः स्वप्राक्तनीं कृत्स्नामष्टाध्यायीं प्रत्यसिद्धत्वात् प्रक्रियादसायामवर्णस्य ह्रस्वस्य विवृतत्वमेव । परिनिष्ठितदशायामेव संवृतत्वमिति स्थितम् । यद्यपि परिनिष्ठ#इतदशायां संवृतविधिः क्वचिदप्यस्मिन् शास्त्रे नोपयुज्यते, तथापि परिनिष्ठिते संवृतविंधिबलात्संवृतत्वेन ज्ञाने सत्येव प्रयोगार्हतेति कल्प्यम्, विवृतसंवृतयोरुच्चारणभेदो वा कल्प्य इत्यलं बहुना । अथ बाह्रप्रयत्नान् प्रपञ्चयति — बाह्रप्रयत्नस्त्विति । प्रशब्दोऽत्र चिन्त्यः, प्रशब्दबलेन आभ्यन्तरयत्नस्यैव प्रयत्नशब्दवाच्यताया तुल्यास्यसूत्रे उक्तत्वात्, यत्नो द्विधेत्युपक्रमाच्च । अविवक्षितार्थो वाऽत्र प्रशब्दः । उदात्तानुदात्तस्वरितशब्दा धर्मपराः । कस्य को बाह्रयत्न इत्याकाङ्क्षायां तद्व्यवस्थां श्लोकद्वयेन संगृह्णाति — खयामिति । 'यम' शब्दो व्याख्यास्यते । आआसोऽनुप्रदानो येषां ते आआसानुप्रदानाः=आआसाख्यबाह्रयत्नवन्तः । विवृण्वते कण्ठमिति । विवार एषां यत्न इति भावः । संवृताः=संवाराख्ययत्नवन्तः । नादभागिनः=नादाख्ययत्नभाजः । अयुग्मा वर्गयमगा इति । कादिपञ्चकं टादिपञ्चकं तादिपञ्चकं पादिपञ्चकमिति पञ्च वर्गाः । वर्गगता यमगताश्च अयुग्माः=प्रथमतृतीयपञ्चमवर्णा इत्यर्थः । अल्पासवः=अल्पप्राणाः ।अथ श्लोकद्वयं व्याख्यास्यन् यमशब्दं तावत्सामान्यतो व्याचष्टे — वर्गेष्वित्यादिना ।आद्यानां चतुर्णा॑मिति निर्धारणे षष्ठी ।एकैकस्मा॑दित्यव्याहार्यम् । तेन 'अन्यारादितरर्ते' इति परशब्दयोगे पञ्चमीप्रसङ्गादाद्यानां चतुर्णामिति षष्ठनुपपन्नेति निरस्तम् । यमो नामेति । नामशब्द इतिपर्यायः । तदयमर्थः — कादिचादिटादितादिपादिपञ्चकात्मकेषु वर्णेषु एकैकस्य वर्गस्य आद्यानां चतुर्णां मध्ये एकैकस्मात्पञ्चमे वर्णे परे मध्ये पूर्ववर्णसदृशो वर्णो यम इति प्रातिशाख्ये प्रसिद्ध इति । अथ यमानुदाहृत्य दर्शयति — पलिक्क्नीत्यादिना तत्सदृशा एव यमा इत्यन्तेन । एवं वर्गान्तरयमानामप्युदाहरणं याच्च्ञेत्यादि द्रष्टव्यम् । तदेवं यमशब्दं सामान्यतो व्याख्याय श्लोकद्वयं व्याचष्टे — तत्रेत्यादिना । तत्र 'खय' इत्यस्य व्याख्या — वर्गाणां प्रथमद्वितीयाः खय इति । 'खयां यमा' इत्यस्य विवरणं — तथा तेषामेव यमा इति । 'क पौ' इत्यस्य विवरणं — जिह्वामूलीयोपध्यमानीयाविति । विसर्गशब्दः प्रसिद्धत्वात् स णवोपात्तः । 'शर' इत्यस्य विवरणं — शषसा इति ।एते आआसानुप्रदाना अघोषाश्च विवृण्वते कण्ठ॑मित्येतद्व्याचष्टे-एतेषां विवारः आआसोऽघोषश्चेति ।अन्ये तु घोषाः स्युः संवृता नादभागिन॑ इत्येतद्व्याचष्टे-अन्येषां तु संवारो नादो घोषश्चेति । 'अयुग्मा वर्गयमगा' इत्येतद्व्याचष्टे — वर्गाणां प्रथमतृतीयपञ्चमाः प्रथमतृतीययमाविति । पञ्चमानां यमाऽभावादिति बावः ।यणश्चाल्पासवः स्मृता॑ इत्येतद्व्याचष्टे — यरलवाश्चाल्पप्राणा #इति । ननु श्लोकद्वये महाप्राण एतेषामिति नोक्तम् । अतो न्यूनतेत्याशङ्क्य तदपि परिशेषादुक्तप्रायमित्याह — अन्ये महाप्राणा इति । वर्गाणां द्वितीयचतुर्थाः शलश्च महाप्राणाः ॑ इति । नन्विह बाह्रयत्नप्रपञ्चनं व्यर्थं, तुल्यास्यसूत्रे प्रयत्नशब्दस्य आभ्यन्तरयत्नमात्रपरत्वादित्याशङ्कते — बाह्रप्रयत्नाश्चेति ।यद्यपी॑ति समुदायः शङ्काद्योतकः । परिहरति-तथापीति । सवर्णसंज्ञाप्रस्तावे बाह्रयत्नानामुपयोगाभावेऽपि 'स्थानेऽन्तरतमः' इति वक्ष्यमाणान्तरतम्य्विचारे तेषामुपयोगसत्त्वान्न वैयर्थ्यम् । इह तत्प्रपञ्चनं तुल्यास्यसूत्रे आभ्यन्तरत्वविशेषणव्यावर्त्त्यत्वेनोपस्थितत्वात्प्रासङ्गिकमिति भावः । उदात्तादित्रयस्य तु अज्धर्मत्वस्य प्रसिद्धत्वादिह न तद्व्यवस्थोक्ता । अथ स्पृष्टं प्रयतनं स्पर्शानामित्यादिसंदर्भे उपन्यस्तान् स्पर्शादिशब्दान् व्याचष्टे-कादञ इत्यादिना । क आदिर्येषां तेकादयः॑ । मः अवसाने येषां तेमावसानः॑ । इदं च लोकप्रसिद्धपाठपेक्षम् । इति स्थानयत्नविवेक इति । स्थानयत्निविवेचनं समाप्तमित्यर्थः । स्थानप्रयत्नेति प्रशब्दपाठस्तु चिन्त्यः, अविवक्षितार्थो वाप्र॑शब्द । ऋलृवर्णयोर्मूर्धदन्तात्मकभिन्नस्थानकत्वात्सवर्णसंज्ञायामप्राप्तायाम्ऋकारलृकारयोः सवर्णविधिः॑ इति तद्विधायकं वार्तिकमर्थतः संगृह्र पठति-ऋलृवर्णयोर्मिथः । आ च आ च रलौ । ऋशब्दस्य च 'आ' इति प्रथमैकवचनम् । ऋ लृ औ इति स्थिते लृकारस्यऋतो ङि सर्वनामस्थानयोः॑ इति गुणः, अकारः,उरण्परः॑इति लपरत्वम्, ञकारस्य यणादेशो रेफः । रलौ च तौ वर्णौ च ऋलृवर्णौ । तयोर्मिथः परस्परं सावण्र्यं=सवर्णत्वं वक्तव्यं, तुल्यास्यसूत्रेण तदलाभादिति सूत्रकारः शिक्ष्यते (वार्तिककृता) । उक्तामुक्तदुरुक्तचिन्तनात्मकं हि वार्तिकम् । अकारहकारयोरिति । उभयोः कण्ठस्थानविवृतप्रयत्नसाम्यात्सावण्र्यं प्राप्तम् । अकारस्य कवर्गेण तु न सावण्र्यप्रसक्तिः, कण्ठस्थानसाम्ये सत्यपि विवृतस्पृष्टप्रयत्नभेदात् । विसर्जनीयस्य तु अकारोपरि शर्षु च पाठस्योपसङ्ख्यातत्वेन विवृतत्वेऽपि तेन अकारस्य न सवर्णसंज्ञा, प्रयोजनाऽभावात् । ततश्च अकारस्य हकारेण सावण्र्यं परिशिष्टत इति भावः । इकारशकारयोरिति । तालुस्थानविवृतप्रयत्नसाम्यादुभयोः सावण्र्यं प्राप्तम् । इकारस्य चवर्गेण यकारेण च न सावण्र्यप्रसक्तिः,इकारस्य विवृतत्वात् , चवर्गस्य स्पृष्टत्वात्, यकारस्य ईषत्स्पृष्टत्वाच्च । अत इकारस्य शकारेण सावण्र्यं परिशिष्यत इति भावः । ऋकारषकारयोरिति । मूर्धस्थानविवृतयत्नसाम्यादुभयोः सावण्र्यं प्राप्तम् । ऋकारस्य टवर्गेण रेफेण च न सावण्र्यप्रसक्तिः ऋकारस्य विवृतत्वात्, टवर्गस्य स्पृष्टत्वात् , रेफस्यैइषत्स्पृष्ट्वाच्च । अत ऋकारषकारयोः सावण्र्यं परिशिष्टत इति भावः । लृकारसकारयोरिति । दन्तस्थानविवृतप्रयत्नसाम्यादुभयोः सावण्र्यं प्राप्तम् । लृकारस्य तवर्गेण लकारेण च न सावण्र्यप्रसक्तिः, लृकारस्य विवृतत्वात्, तवर्गस्य स्पृष्टत्वात्, लकारस्य ईषत्सपृष्टत्वाच्च । अतः लृकारस्य सकारेण सावण्र्यं परिशिष्यते । </p>
<h2>Padamanjari</h2>
<hr />
<p>index: 8.2.1
sutra: पूर्वत्रासिद्धम्</p>
<hr />
<p>पूर्वत्रासिद्धमित्ययमधिकार इति । यदि तु स्वतन्त्रो विधिः स्यात्, ततो वक्ष्यमाणस्य त्रिपादीलक्षणसमुदायस्य पूर्वत्र सपादसप्ताध्यायीलक्षणे समुदायेऽसिद्धत्वमुक्तं स्यात्, न तु त्रिपाद्यां पूर्वत्र परस्यासिद्धत्वमापादितं स्यात्; ततश्च गुडलिण्मान्, गोधुङ्मानित्यादौ ढत्वघत्वादेरसिद्धत्वाभावात्'झयः'  इति मतुपो वत्वप्रसङ्गः । तस्मान्न विधिः । अथ परिभाषा स्यात्, सर्वत्रैवाष्टाध्याय्यां पूर्व प्रति परस्यासिद्धत्वात् तेन, तैः, तस्य - इत्यादाविनादिषु कर्तव्येषु त्यदाद्यत्वस्यासिद्धत्वादकारान्तनिमिता इनादयो न स्युः । तस्माद् - अधिकारः । एवं सति यदनेन सम्पादितं भवति तद्दर्शयति - तत्रेति । तत्राधिकारे सतीत्यर्थः । अधिकारे हि त्रिपादीगतानामप्यविशेषेण सपादसप्ताध्यायीगतान्प्रत्यसिद्धत्वं त्रिपाद्यं च पूर्वत्र परस्यासिद्धत्वं सिद्ध्यति । विधौ तु नैतावत्सम्पादयितुं शक्यम्; त्रिपाद्यां पूर्वत्र परस्यासिद्धत्वानापादनात् । परिभाषायां च नैतावति पर्यवस्यति; सर्वत्रैव प्रसङ्गात् । तस्मादधिकारत्वादेतावत्सन्पद्यते । एतावदेव च सम्पद्यत इत्यर्थः । न चैवमत्र भ्रमितव्यम् - येयं सपादसप्ताध्यायी अनुक्रान्तेत्यनेन विधिरूपेण प्रवृत्तिर्दर्शिता, इत उतरमित्या दिना त्वधिकाररूपेण, ततश्च शेष इतिवल्लक्षणं चाधिकारश्चेति ? निष्प्रयोजनत्वाद्, अधिकारोऽयमित्युक्तत्वाच्च । किं हि नामाधिकार एवास्मिन्न सिध्यति, यदर्थो विधिराश्रीयते ! सप्तानामध्यायानां सामाहारः सप्ताध्यायी, सपादाचासौ सप्ताध्यायी चेति कर्मधारयः, सपादेति टाबन्तपाठे त्वसमासः । उतरौतरो योग इति पाठः;वीप्सायां द्विर्वचने सुब्लुकोऽसम्भवात् । अत्राध्यायग्रहणेन योगग्रहणेन च शास्त्रासिद्धत्वमाश्रीयत इति दर्सयति । एतच्च पूर्वत्रेति वचनाल्लभ्यते । शास्त्रस्य हि मुख्यं पूर्वत्वम्; सन्निवेशविशेषयोगित्वात् । कार्यस्य तु शास्त्रद्वारकमौपचारिकम्, न हि मुख्ये सम्भवति गौणस्य ग्रहणं युक्तम् । कथं पुनरुच्चरितं शास्त्रमसिद्धमित्युच्यते, न हि वचनशतेनापि सिद्धमपि असिद्धं भवति ? अत आह - सिद्धकायं न करोतीत्यर्थ इति । वचनादतिदेश आश्रीयत इत्यर्थः । शास्त्रास्यासिद्धत्वमाश्रीयते, न कार्यस्येति दर्शितम् । तत्र प्रयोजनमाह - तदेतदिति । यदिदं शास्त्रविषयमसिद्धवचनं तदेतदित्यर्थः । आदेशो लक्षणं निमितं यस्य कार्यस्य तस्य प्रतिषेधार्थमुत्सृज्यते आदेशेन निवर्तत इति उत्सर्गःउस्थानी, स लक्षणं निमितं यस्य तस्य भावः प्रवृत्तिर्यथा स्यादित्येवमर्थं चासिद्धवचनम् । कार्यासिद्धत्वे तूत्सर्गलक्षणस्य भावो न न सिध्यति । तत्रादेशलक्षणप्रतिषेधस्योदाहरणमाह - अस्मा उद्धरेत्यादि । आयावोः कृतयोः'लोपः शकल्यस्य'  इति लोपः । व्यलोपस्यासिद्धत्वादिति । शास्त्रद्वारकं व्यलोपस्यासिद्धत्वम् । यदा हि पूर्वशास्त्रसन्निधौ परशास्त्रमसिद्धम्, तदा तत्प्रतिपादितं कार्यं सुतरामसिद्धं भवति । उत्सर्गलक्षणभावस्योदाहरणमाह -अमुष्मै इति । अत्रासत्यसिद्दत्वे परत्वाद् ठदसोऽसेर्दादु दो मःऽ इत्युत्वे सत्यत इति स्मायादयो न स्युः । असिद्धत्वे तु पूर्वं स्मादयः, पश्चादुत्वमिति सिद्धमिष्टम् । उत्वस्येति । उत्वशास्त्रस्येत्यर्थः । शुष्किकेत्यादिश्लोकः । अत्र निदर्शनमिति प्रत्येकमभिसम्बध्यते । निदर्शनमुदाहरणदिगित्यर्थः । मतोर्वत्वे कर्तव्ये'झलां जशो' न्तेऽ इति जश्त्वेऽसिद्धे सति गुडलिण्मानिति दर्शनम् । न कोपधाया इति पुंवद्भावप्रतिषेधो न भवतीति । कोपधप्रतिषेधे तद्धितवुग्रहणमित्येतनाश्रित्येदं प्रयोजनमुक्तम् । क्षामिमानिति ।'क्षायो मः'  इति निष्ठातकारस्य मत्वम्, ततः ठत इञ्ऽ इति इञन्ताद् ठत इनिठनौऽ इतीन्, तदन्ताद्वा मतुप् । वहेरित्यादि ।'वह प्रापणे' , निष्ठा, सम्प्रसारणम्,'हो ढः' ,'झषस्तथोर्धो' धःऽ, ष्टुअत्वम्,'ढो ढेअ लोपः' ,'ढ्रलोपे पूर्वस्य दीर्घो' णःऽ, ऊढ इति स्थिते णिचि टिलोपः, लुङ्, च्छेश्चङ् । हतैत्येतद् द्विरुच्यते इति । ठजादेर्वितीयस्यऽ इति वचनात्, ततः'हलादिः शेषः' ,'कुहोश्चुः' , इति चुत्वम् - हकारस्य झकारः, तस्य ठभ्यासे चर्चऽ इति जश्त्वं जाकरः । अथात्र'सन्वल्लघुनि'  इतीत्वं कस्मान्न भवति ? तत्राह -अनग्लोप इति वचनादिति । कथं पुनरौजिढदिति भवति ? इत्यत आह - अनग्लोप इति वचनादिति । कथं पुनरौजिढदिति भवति ? इत्यत आह - औजिढदित्येतत्विति । पूर्वत्रासिद्धीयमद्विर्वचनेऽ इत्येतत्विह प्रवर्तते; अनिस्यत्वात् । अनित्यत्वं च ठुभौ साभ्यासस्यऽ इति वचनाद्विज्ञायते, अन्यथा ठनितेःऽ इति णत्वे कृते तस्य सिद्धत्वात् सह णकारेण द्विर्वचने सति सिद्धं स्यात् - प्राणिणिवतीति । गुडलिण्मानिति । गुडं लेढैइति क्विप्, तदन्तान्मतुप्, ढत्वजश्त्वयोः कृतयोः'यरो' नुनासिकत्वे तद्धिते भाषायां नित्यवचनम्ऽ इति णकारः । षष्ठीनिर्देशा इति ।'संयोगान्तस्य लोपः'  इत्यादयः, पञ्चमीनिर्देशाः'ह्रस्वादङ्गात्'  इत्यादयः, सप्तमीनिर्देशाः'झलो झलि'  इत्यादयलस्तेषाम् । असिद्धत्वं न भवतीति । यदि स्यात्'संयोगान्तस्य लोपः'  इत्यत्र'षष्ठी स्थानेयोगा इत्येतस्याभावातच्छेषस्य ठलो।ञन्त्यस्य'  इत्यस्याप्रवृतेः सर्वस्य पदस्य लोपप्रसङ्गः;'ह्रस्वादङ्गात्'  इत्यत्राप्यनियमेन दिक्शब्दाध्याहारात्पूर्वस्य परस्य च लोपप्रसङ्गः;'झलो झलि'  इत्यत्राप्यौपश्लेषिकेऽधिकरणे सप्तमी विज्ञायेतेति पूर्वपरयोरविशेषेण प्रसङ्गः, सत्सप्तमीविज्ञाने तु व्यवहितस्यापि प्रसङ्गः । कथं पुनः पूर्वासु परिभाषासु कर्तव्यासु तेषामसिद्धत्वं न भवति ? अत आह - कार्यकालं हीति । संज्ञापरिभाषमिति समाहारद्वन्द्वः । अयमभिप्रायः -  संज्ञाः परार्था अत्यन्तं परिभाषाश्च तद्विधाः । न स्वातन्त्र्येण तास्तस्मात् कार्यावगतिहेतवः ॥ अनेकस्य प्रधानस्य शेषभूता भवन्त्विति । एताः केवलमाचार्यः पृथन्देशा उपादिशत् ॥ विधिवाक्यैस्तु संहत्य यत्र तत्र स्थितैरपि । बोधयन्त्यः स्वकार्याणि नैकपूर्वाः परा इमाः ॥ इति । यदि कार्यकालं संज्ञापरिभाषम्,'विप्रतिषेधे परम्'  इत्येषापि परिभाषात्रोपतिष्ठेत, ततश्च विस्फोर्यम्, अवगोर्यमित्यत्र गुणं बाधित्वा परत्वात्'हलि च'  इति दीर्घत्वं स्यात् ? इत्यत आह -विप्रतिषेधे परमित्येषा त्विति । एषा तु न प्रवर्तत इति सम्बन्धः । मध्ये हेतुर्येनेति । विप्रतिषेधो हि तस्या निमितम् । कश्च विप्रतिषेधः ? द्वयोस्तुल्यबलयोरेकस्मिन्विषये त्वं चाहं चेति प्रवृत्तिप्रसङ्गः । न चायमत्र सन्भवति, तस्मान्निमिताभावान्न प्रवर्तत इत्यथः । यद्येवम्, अपवादोऽपि परः पूर्वमुत्सग न बाधेत ? अत आह - अपवादस्येति । यद्यपवादस्यासिद्धत्वादुत्सर्ग एव स्यात्, अपवादविधानं व्यर्थं स्यात् ॥</p></div>