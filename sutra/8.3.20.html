<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.3.19.html"><button class="muted-button">Prev 8.3.19</button></a>
        <a href="8.3.21.html"><button class="muted-button">Next 8.3.21</button></a>
        </nav><h2>Sandhi Samaasa Split</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>ओतः पदस्य यः अशि लोपः गार्ग्यस्य </p>
<h2>Neelesh Sanskrit Brief</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>ओकारात् परस्य पदान्ते विद्यमानस्य यकारस्य अश्-वर्णे परे लोपः भवति । </p>
<h2>Neelesh English Brief</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>A पदान्त यकार present after an ओकार is deleted when followed by a letter from अश् प्रत्याहार.</p>
<h2>Neelesh Sanskrit Detailed</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>ओ-वर्णात् परस्य पदान्तयकारस्य अश्-वर्णे परे नित्यम् लोपः भवति । यथा - </p>
<p>'भोस् अच्युत' इति स्थिते - </p>
<p>→ भोरुँ अच्युत [<b>ससजुषो रुः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ भोय् अच्युत [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति रुँ-इत्यस्य य्-आदेशः]</p>
<p>→ भो अच्युत [<b>ओतो गार्ग्यस्य</b> <a href="8.3.20.html">8.3.20</a> इति यकारलोपः]</p>
<p>ज्ञातव्यम् -</p>
<ol>
<li>
<p>अस्मिन् सूत्रे 'व्योः' इत्यतः केवलं यकारस्य अनुवृत्तिः स्वीक्रियते, यतः ओवर्णात् परस्य वकारस्य उदाहरणानि न दृश्यन्ते ।</p>
</li>
<li>
<p>अस्मिन् सूत्रे 'गार्गस्य' इति गार्ग्यग्रहणम् केवलम्  पूजार्थम् (आदरं प्रकटितुम्) कृतमस्ति । अयम् लोपः नित्यम् भवति, केवलं 'गार्ग्यस्य' मतेन भवतीति न ।</p>
</li>
<li>
<p>अनेन सूत्रेण निर्दिष्टः यकारलोपः लघु-उच्चारणस्य यकारस्य न भवति । अतः <b>व्योर्लघुप्रयत्नतरः शाकटायनस्य</b> <a href="8.3.18.html">8.3.18</a> इत्यनेन लघु-उच्चारणः यकारः क्रियते चेत् अस्य सूत्रस्य प्रसक्तिः नास्ति । यथा -          </p>
</li>
</ol>
<p>'भोस् अच्युत' इति स्थिते - </p>
<p>→ भोरुँ अच्युत [<b>ससजुषो रुः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ भोय् अच्युत [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति रुँ-इत्यस्य य्-आदेशः]</p>
<p>→ भोय्  अच्युत [<b>व्योर्लघुप्रयत्नतरः शाकटायनस्य</b> <a href="8.3.18.html">8.3.18</a>इति लघु-उच्चारणः यकारः]</p>
<p>→ भोयच्युत ।</p>
<ol>
<li>यदि यकारः पदान्ते नास्ति, तर्हि अस्य सूत्रस्य प्रसक्तिः नास्ति । यथा, 'तोयम्' अस्मिन् शब्दे ओकारात् परः अपदान्त-यकारः अस्ति, तस्मात् परः च अश्-वर्णः (अकारः) अस्ति । तथाप्यत्र यकारस्य लोपः न भवति । </li>
</ol>
<h2>Kashika</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>ओकारादुत्तरस्य यकारस्य लोपो भवति गार्ग्यस्य आचार्यस्य मतेन अशि परतः। भो अत्र। भगो अत्र। भो इदम्। भगो इदम्। नित्यार्थोऽयमारम्भः। गार्ग्यग्रहणं पूजार्थम्। योऽयमलघुप्रयत्नस्य विकल्पेन लोपः क्रियते सोऽनेन निवर्त्यते। लघुप्रयत्नतरः तु भवत्येव यकारः। भो अत्र भोयत्र। भगो अत्र, भगोयत्र। अघो अत्र, अघोयत्र। केचित् तु सर्वम् एव यकारमत्र न इच्छन्ति।</p>
<h2>Siddhanta Kaumudi</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>ओकारात्परस्य पदान्तस्यालघुप्रयत्नस्य यकारस्य नित्यं लोपः स्यात् । गार्ग्यग्रहणं पूजार्थम् । भो अच्युत । लघुप्रयत्नपक्षे भोयच्युत । पदान्तस्य किम् । तोयम् ॥</p>
<h2>Balamanorama</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p><b>ओतो गार्ग्यस्य</b> - अतो गाग्र्यस्य । 'ओत' इति पञ्चमी ।व्यो॑रित्यतो यग्रहणमनुवर्तते, नतु वकारोऽपि, ओतः परस्य तस्याऽसंभवात् । 'पदस्ये' त्यधिकृतं यकारेण विशेष्यते, ततस्तदन्तविधिः । तेन ओकारात्परो यो यकारस्तदन्तस्य पदस्येति चार्थो लभ्यते । अलोऽन्त्यपरिभाषया च पदान्तस्य यकारस्येति फलितम् । 'भोभगो' इत्यतोऽशीत्यनुवर्तते ।लोपश्शाकल्यस्ये॑त्यतो 'लोप' इत्यनुवर्तते । सच पूर्वविगितलघुप्रयत्नस्य न भवति, विधानसामर्थ्यात्, तदाह — ओकारादिति । ननु लोपस्य कथं नित्यत्वं,गाग्र्य॑ग्रहणादित्यत आह — गाग्र्यग्रहणमिति । व्याख्यानादिति भावः । भो अच्युतेति । अलघुप्रयत्नपक्षे यकारस्य नित्यं लोपः । लघुप्रयत्नपक्षे-भोयज्युतेति । अत्र लघुप्रयत्नस्य विधिसामर्थ्यान्न लोपः । तोयमिति । अत्र यकारस्य पदान्तत्वाभावादोतो गाग्र्यस्येति न भवति । अनेनाऽत्र 'भोभगो' इति नानुवर्तते इति सूचितम् । </p>
<h2>Padamanjari</h2>
<hr />
<p>index: 8.3.20
sutra: ओतो गार्ग्यस्य</p>
<hr />
<p>आकारादुतरस्य यकारस्येति । वकारस्त्वस्मिन्विषये न सम्भवति । नित्यार्थोऽयमारम्भ इति । विकल्पस्य पूर्वणैव सिद्धत्वात् । किमर्थं तहि गार्ग्यग्रहणम् ? इत्याह - गाग्यग्रहणं पूजार्थमिति । व्योरिह प्रकरणे लघुप्रयत्नतरोऽपि विहितः, लोपोऽपि, तत्कस्यायं नित्यो लोपो बाधकः, आनन्तर्याल्लपिविकल्पस्य ? इत्याह - योऽयमिति । केचित्विति । यदस्मिन्प्रकरणे व्योः कार्यं तत्समुदायोऽपेक्ष्यते, न त्वनन्तरो लोपविकल्प इति तेषामभिप्रायः ॥</p></div>