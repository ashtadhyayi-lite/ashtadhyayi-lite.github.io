<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.2.1.html"><button class="muted-button">Prev 8.2.1</button></a>
        <a href="8.2.3.html"><button class="muted-button">Next 8.2.3</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>सुप्-स्वर-संज्ञा-तुग्विधिषु-कृति नलोपः पूर्वत्र असिद्धम् </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>नकारलोपः केवलं सुप्-विधौ, स्वरविधौ, संज्ञाविधौ, तथा कृति-तुक्-विधौ एव असिद्धः अस्ति, नान्यत्र । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>The नकारलोप given by 'न लोपः प्रातिपदिकान्तस्य' is असिद्ध only with reference to (1) सुप्-विधि, (2) स्वरविधि, (3) संज्ञाविधि, and (4) तुगागम caused by a कृत्-प्रत्यय.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p><b>पूर्वत्रासिद्धम्</b> <a href="8.2.1.html">8.2.1</a> अनेन सूत्रेण सपादसप्ताध्याय्याः प्रति त्रिपाद्याः असिद्धत्वमुच्यते । इत्युक्ते, त्रिपादीस्थिताः सर्वे विधयः सपादसप्ताध्यायीं प्रति असिद्धाः सन्ति । एवं स्थिते, वर्तमानसूत्रेण अस्य एकः नियमः उच्यते -  <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन दीयमानः नकारलोपः केवलं सुप्-विधौ, स्वरविधौ, संज्ञाविधौ, तथा कृति-तुक्-विधौ एव असिद्धः अस्ति, नान्यत्र । पूर्वसूत्रेण उक्तः असिद्धाधिकारः अनेन सूत्रेण नियम्यते, अतः एतत् नियमसूत्रम् ।</p>
<p>कः अर्थः? <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन प्रक्रियायां यः नकारलोपः क्रियते, सः नकारलोपः सम्पूर्णां सपादसप्ताध्यायीं प्रति असिद्धः नास्ति । सपादसप्ताध्याय्याः अन्यानि सूत्राणि अस्मात् लोपात् अनन्तरम् तस्य उपरि अपि कार्यं कर्तुं शक्नुवन्ति । केवलं चतुर्षु विधिषु एव नकारलोपः सपादसप्ताध्यायीं प्रति असिद्धः अस्ति । इत्युक्ते, नकारलोपेन निर्मिते अंशे एते चत्वारः विधयः न भवितुमर्हन्ति, परन्तु एतान् विहाय अन्ये विधयः  तस्मिन् अंशे भवितुमर्हन्ति ।</p>
<p>के एते चत्वारः विधयः? (1) सुप्-विधिः, (2) स्वर-विधिः,  (3) संज्ञा-विधिः, तथा (4) कृत्-प्रत्यये परे तुग्विधिः ।  एतान् चतुरः विधीन् विहाय अन्यान् विधीन् (यथा - सन्धिः, समासः, आदीन्)  कर्तुम् इच्छामश्चेत् नकारलोपः सपादसप्ताध्यायीं प्रति असिद्धः नास्ति । यथा , 'राज्ञः अश्वः' अस्मिन् समासे - </p>
<p>राज्ञः + अश्वः</p>
<p>→ (राजन् + ङस्) + (अश्व + सुँ) [अलौकिकविग्रहः] </p>
<p>→ राजन् + अश्व [<b>सुपो धातुप्रातिपदिकयोः</b> <a href="2.4.71.html">2.4.71</a>  इत्यनेन सुप्-प्रत्यययोः लोपः]</p>
<p>→ राज + अश्वः [<b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन नकारलोपः]</p>
<p>→ राजाश्वः [<b>अकः सवर्णे दीर्घः</b> <a href="6.1.101.html">6.1.101</a> इत्यनेन सवर्णदीर्घसन्धिः]</p>
<p>इति समासः जायते । अत्र <b>नलोपः प्रातिपदिकान्तस्य</b> <a href="8.2.7.html">8.2.7</a> इति त्रिपादीसूत्रमस्ति । तस्मात् अनन्तरमत्र <b>अकः सवर्णे दीर्घः</b> <a href="6.1.101.html">6.1.101</a> अस्य षष्ठाध्यायस्य सूत्रस्य प्रयोगं कर्तुं शक्यते, यतः <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन उक्तः नकारलोपः <b>नलोपः सुप्-स्वर-संज्ञा-तुग्-विधिषु कृति</b> <a href="8.2.2.html">8.2.2</a> इति सूत्रेण केवलं सुप्विधौ, स्वरविधौ, संज्ञाविधौ, तथा कृत्-प्रत्यये परे तुक्-विधौ एव असिद्धः अस्ति, न अन्यत्र । अतः सवर्णदीर्घसूत्रस्य <b>अकः सवर्णे दीर्घः</b> <a href="6.1.101.html">6.1.101</a> सूत्रार्थमयं नकारलोपः असिद्धः नास्ति । इत्युक्ते, अयं नकारलोपः <b>अकः सवर्णे दीर्घः</b> <a href="6.1.101.html">6.1.101</a> इत्यनेन दृश्यते, अतः राज + अश्वः अस्यामवस्थायाम् सवर्णदीर्घं कृत्वा राजाश्वः इति रूपं सिद्ध्यति ।</p>
<p>इदानीम् ये चत्वारः विधयः नकारलोपस्य कृते असिद्धाः सन्ति, तेषां विषये क्रमेण पश्यामः ।</p>
<p>(1) सुप्-विधेः विषये नकारलोपस्य असिद्धत्वम् - </p>
<p>'सुप्-विधिः' इत्युक्ते सः विधिः यः सुप्-प्रत्ययस्य स्थाने भवति अथवा सुप्-प्रत्यये परे स्थिते भवति । उदाहरणद्वयं पश्यामः =</p>
<p>(1.1) राजन् शब्दस्य तृतीया बहुवचनस्य रूपस्य प्रक्रिया एतादृशी अस्ति - </p>
<p>राजन् + भिस् [तृतीयैकवचनस्य प्रत्ययः]   </p>
<p>→ राज + भिस्  [<b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन नकारलोपः] </p>
<p>→ राजभिः ।                         </p>
<p>अत्र नकारलोपात् अनन्तरम् 'राज + भिस्' अस्यामवस्थायाम् <b>अतो भिस ऐस्</b> <a href="7.1.9.html">7.1.9</a> इत्यनेन भिस्-प्रत्ययस्य ऐस् आदेशः किमर्थं न भवति? यतः <b>अतो भिस ऐस्</b> <a href="7.1.9.html">7.1.9</a> इत्यनेन उक्तः विधिः सुप्-प्रत्ययस्य स्थाने उक्तः अस्ति । इत्युक्ते, अयं विधिः सुप्-विधिः अस्ति ।  तथा च, <b>नलोपः सुप्-स्वर-संज्ञा-तुग्-विधिषु कृति</b> <a href="8.2.2.html">8.2.2</a> इति सूत्रेण नकारलोपः 'सुब्विधौ' असिद्धः अस्ति । अतः <b>अतो भिस ऐस्</b> <a href="7.1.9.html">7.1.9</a> एतत् सुब्विधिविधायकं सू्त्रं नकारलोपम् द्रष्टुं न शक्नोति । अतः 'राज  + भिस्' इत्यत्र भिस्-प्रत्ययस्य ऐस्-आदेशः न भवति । </p>
<p>(1.2) राजन् शब्दस्य  तृतीया द्विवचनस्य  रूपस्य प्रक्रियायाम् -</p>
<p>राजन् + भ्याम  [तृतीयैकवचनस्य प्रत्ययः]   </p>
<p>→ राज + भ्याम्     [<b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन नकारलोपः] </p>
<p>→ राजभ्याम्  ।         </p>
<p>अत्र नकारलोपात् अनन्तरम् 'राज + भ्याम्' अस्यामवस्थायाम् <b>सुपि च</b> <a href="7.3.102.html">7.3.102</a> इत्यनेन अङ्गस्य दीर्घादेशः किमर्थं न भवति?  यतः  <b>सुपि च</b> <a href="7.3.102.html">7.3.102</a>  इत्यनेन उक्तः विधिः सुप्-प्रत्यये परे उक्तः अस्ति । इत्युक्ते, अयं विधिः सुप्-विधिः अस्ति ।  तथा च, <b>नलोपः सुप्-स्वर-संज्ञा-तुग्-विधिषु कृति</b> <a href="8.2.2.html">8.2.2</a> इति सूत्रेण नकारलोपः 'सुब्विधौ' असिद्धः अस्ति । अतः<b>सुपि च</b> <a href="7.3.102.html">7.3.102</a> एतत् सुब्विधिविधायकं सू्त्रं नकारलोपम् द्रष्टुं न शक्नोति । अतः 'राज  + भ्याम् ' इत्यत्र अङ्स्य दीर्घः न भवितुमर्हति ।</p>
<p>अनेन प्रकारेण सुब्विधौ नलोपः असिद्धः अस्ति ।</p>
<p>(2) स्वर-विधेः विषये नकारलोपस्य असिद्धत्वम् -</p>
<p>स्वर-विधिः इत्युक्ते तत् सूत्रम् येन शब्दे उपस्थितः कश्चन स्वरः उदात्तः / अनुदात्तः / स्वरितः क्रियते । उदाहरणद्वयं पश्यामः -</p>
<p>(2.1) यस्य शब्दस्य अन्ते 'अवती' इति अंशः विद्यते, सः शब्दः यदि कस्यचन नाम दर्शयति (यथा - मनुष्यस्य नाम, नगरस्य नाम आदयः), तर्हि तस्य शब्दस्य अन्तिमः स्वरः  <b>अन्तोऽवत्याः</b> <a href="6.1.220.html">6.1.220</a>  अनेन सूत्रेण उदात्तः भवति । यथा - हंसवती, अजिरवती आदिषु शब्देषु तकारोत्तरः यः ईकारः, सः यद्यपि मूलरूपेण अनुदात्तः अस्ति, तथापि <b>अन्तोऽवत्याः</b> <a href="6.1.220.html">6.1.220</a> इत्यनेन सूत्रेण उदात्तः भवति । अयमेव स्वरविधिः ।  परन्तु अनेनैव सूत्रेण 'राजवती' इत्यत्र अन्तिमः ईकारः उदात्तः न भवितुमर्हति, यतः 'राजवती' अयं शब्दः 'राजन् + वती' इत्यस्मात्  <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन नकारलोपे कृते सिद्ध्यति । नकारलोपात् अनन्तरम् स्वरविधिः असिद्धः अस्ति, अतः राजवती इत्यत्र <b>अन्तोऽवत्याः</b> <a href="6.1.220.html">6.1.220</a> अनेन स्वरविधिना अन्तोदात्तत्वं न भवितुं शक्यते । अतः 'राजवती' इत्यस्य अन्तिमः स्वरः अनुदात्तः एव तिष्ठति ।   </p>
<p>(2.2) यस्य समस्तपदस्य उत्तरपदम् 'अर्म' (= नेत्रस्य काचन व्याधिः) इति अस्ति, यस्य च पूर्वपदमकारान्तमस्ति, तथा यस्य पूर्वपदे द्वौ वा त्रयः स्वराः सन्ति, एतादृशस्य समस्तपदस्य प्रथमः स्वरः <b>अर्मे चावर्णं द्व्यच्त्र्यच्</b> <a href="6.2.90.html">6.2.90</a> अनेन सूत्रेण उदात्तत्वं प्राप्नोति । यथा - 'दत्तार्मम्' इत्यत्र दकारोत्तरः अकारः ,  कुकुटार्मम् इत्यत्र ककारोत्तरः उकारः एतौ अनेन सूत्रेण  उदात्तौ भवतः । परन्तु 'दशार्मम्' अस्मिन् शब्दे अस्य सूत्रस्य प्रयोगः न भवति, यतः 'दशार्मम्' अयं शब्दः 'दशन् + अर्म' इत्यस्मात्  <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन नकारलोपे कृते सिद्ध्यति । नकारलोपात् अनन्तरम् स्वरविधिः असिद्धः अस्ति, अतः दशार्मम् इत्यत्र <b>अर्मे चावर्णं द्व्यच्त्र्यच्</b> <a href="6.2.90.html">6.2.90</a>  अनेन स्वरविधिना आद्युदात्तत्वं न भवितुं शक्यते । </p>
<p>अनेन प्रकारेण स्वरविधेः विषये  नलोपः असिद्धः अस्ति ।</p>
<p>(3) संज्ञा-विधेः विषये नकारलोपस्य असिद्धत्वम् -</p>
<p>संज्ञाविधि इत्युक्ते सः विधिः यः अष्टाध्याय्यां संज्ञाप्रकरणे पाठितायाः संज्ञायाः विषये अस्ति । अत्रापि  उदाहरणद्वयम् पश्यामः ।</p>
<p>(3.1) पञ्चन्-शब्दस्य स्त्रीलिङ्गरूपम् कथम् सिद्ध्यति? सर्वप्रथमम् तु, नकारान्तशब्देभ्यः स्त्रीत्वस्य विवक्षायाम् <b>ऋन्नेभ्यो ङीप्</b> <a href="4.1.5.html">4.1.5</a> इत्यनेन ङीप्-प्रत्ययः विधीयते । परन्तु, ये शब्दाः षट्संज्ञकाः सन्ति तेषां विषये  <b>न षट्स्वस्रादिभ्यः <a href="4.1.10.html">4.1.10</a></b>  इत्यनेन तस्य निषेधः भवति । पञ्चन्-शब्दस्य विषये किं भवति?  ये  संख्यावाचिनः शब्दाः नकारान्ताः सन्ति, तेषाम् <b>ष्णान्ताः षट्</b> <a href="1.1.24.html">1.1.24</a>  इत्यनेन षट्-संज्ञा भवति । अतः अनेन सूत्रेण पञ्चन्-शब्दस्य अपि षट्-संज्ञा भवति, अतः अत्र ङीप्-प्रत्ययः न आगच्छति । इत्युक्ते, पञ्चन्-शब्दस्य स्त्रीत्वस्य विवक्षायामत्र कोऽपि प्रत्ययः न क्रियते । अग्रे प्रक्रियायाम् पञ्चन् इत्यस्य नकारस्य  <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन लोपः भवति । एवं लोपे कृते 'पञ्च' इति अवशिष्यते । इदानीम्, अयम् तु अकारान्तशब्दः, अतः अस्य <b>अजाद्यतष्टाप्</b> <a href="4.1.4.html">4.1.4</a> इत्यनेन टाप्-प्रत्ययः कर्तव्यः इति भासते । परन्तु तथा न भवति, यतः अत्र कृतः नकारलोपः संज्ञाविधिषु असिद्धः अस्ति । अतः  <b>ष्णान्ताः षट्</b> <a href="1.1.24.html">1.1.24</a> इत्यस्य कृते इदानीमप्यत्र नकारः एव अस्ति, अतः 'पञ्च' इत्यस्यापि षट्-संज्ञा एव भवति, अतः च अत्रापि  (<b>ऋन्नेभ्यो ङीप्</b> <a href="4.1.5.html">4.1.5</a> इत्यनेन ङीप्-प्रत्ययस्यैव प्रसक्तिं कृत्वा अग्रे) <b>न षट्स्वस्रादिभ्यः <a href="4.1.10.html">4.1.10</a></b> इत्यनेन सः निषिध्यते । अतः 'पञ्च' इत्यत्र कोऽपि स्त्रीप्रत्ययः न भवितुं शक्यते । अतः 'पञ्चन्' इत्यस्य स्त्रीप्रत्ययान्तरूपमपि 'पञ्च' इत्येव भवति ।</p>
<p>(3.2) 'दत्तश्च दण्डी च' अस्य  द्वन्द्वसमासस्य प्रक्रियायाम् 'दत्त + सुँ + दण्डिन् + सुँ' इति स्थिते  <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन 'दण्डिन्' इत्यस्य नकारस्य लोपः भवति । एवं कृते 'दण्डि' इति ह्रस्व-इकारान्तशब्दः जायते । अस्य <b>शेषो घ्यसखि</b> <a href="1.4.7.html">1.4.7</a> अनेन घिसंज्ञा भवति वा? न भवति, यतः नलोपः संज्ञाविधौ असिद्धः अस्ति, अतः <b>शेषो घ्यसखि</b> <a href="1.4.7.html">1.4.7</a> अनेन संज्ञासूत्रेण अत्र नकारलोपः न दृश्यते । 'दण्डि' इत्यस्य घिसंज्ञायाः अभावस्य क्व फलम्? <b>द्वन्द्वे घि</b>  <a href="2.2.32.html">2.2.32</a> अनेन सूत्रेण 'द्वन्द्वसमासे घिसंज्ञकः शब्दः समस्तपदे प्रथमः आगच्छति' इति उच्यते । यदि अत्र 'दण्डि' शब्दस्य घिसंज्ञा अभविष्यत्, तर्हि सः समस्तपदे प्रथममागत्य 'दण्डिदत्तौ' इति समस्तपदमसेत्स्यत । परन्तु अत्र दण्डिशब्दस्य घिसंज्ञायाः अभावात् तस्य पूर्वनिपातः न भवति, अतः दत्तश्च दण्डी च = दत्तदण्डिनौ इति समस्तपदम् जायते ।</p>
<p>(3) कृत्-प्रत्यये परे तुग्विधिषु नकारलोपस्य असिद्धत्वम् -</p>
<p>'तुग्विधि' इत्युक्ते सः विधिः येन 'तुक्' नाम आगमः विधीयते । यदि अयमागमः कृत्-प्रत्ययस्य उपस्थितौ विधीयते, तर्हि तदर्थम्  नलोपः असिद्धः अस्ति ।  उदाहरणद्वयं पश्यामः - </p>
<p>(4.1) <b>ब्रह्मभ्रूणवृत्रेषु क्विप्</b> <a href="3.2.87.html">3.2.87</a> अनेन सूत्रेण वृत्र-शब्दात् परस्य हन्-धातोः क्विप्-प्रत्ययः विधीयते । 'वृत्रम् हन्ति सः' = वृत्रहन् + क्विप् = वृत्रहन् । अग्रे तृतीयाद्विवचनस्य प्रक्रियायाम् 'वृत्रहन्' शब्दस्य पदसंज्ञा भवति, अतः नकारस्य <b>नलोपः प्रातिपदिकान्तस्य</b> <a href="8.2.7.html">8.2.7</a> इत्यनेन लोपः जायते । एवं कृते 'वृत्रह' इति ह्रस्वान्तमङ्गमवशिष्यते । अस्यामवस्थायामत्र क्विप्-इति पित्-कृत्-प्रत्ययः अपि अस्ति, तथा 'वृत्रह' इति अकारान्तशब्दः अपि अस्ति, अतः <b>ह्रस्वस्य पिति कृति तुक्</b>  <a href="6.1.71.html">6.1.71</a> इत्यनेन तुगागमः करणीयः इति भासते । परन्तु, तादृशः तुगागमः न भवति, यतः कृत्-प्रत्ययसम्बधी तुगागमः नकारलोपम् न पश्यति । तस्य कृते 'वृत्रह' इत्यस्य अन्ते अपि  नकारः एव अस्ति ।  अतः अत्र तुगागमं विना एव 'वृत्रहभ्याम्' इति रूपम् सिद्ध्यति ।</p>
<p>(4.2) 'वृत्रहनः छाया' इत्यत्र षष्ठीतत्पुरुषसमासे -</p>
<p>वृत्रहन् + ङस् + छाया + सुँ [अलौकिकविग्रहः]</p>
<p>→ वृत्रहन् + छाया [<b>सुपो धातुप्रातिपदिकयोः</b> <a href="2.4.71.html">2.4.71</a>  इत्यनेन सुप्-प्रत्यययोः लोपः]</p>
<p>→ वृत्रह + छाया [<b>नलोपः प्रातिपदिकान्तस्य</b> <a href="8.2.7.html">8.2.7</a>  नकारलोपः]</p>
<p>→ वृत्रह त् + छाया [<b>छे च</b> <a href="6.1.73.html">6.1.73</a>  इति तुगागमः]</p>
<p>→ वृत्रहच्छाया [जश्त्वम्, श्चुत्वम्, चर्त्वम् ]</p>
<p>अस्याम् प्रक्रियायाम् 'वृत्रह + छाया' इति स्थिते [<b>छे च</b> <a href="6.1.73.html">6.1.73</a>  इति तुगागमः (यः हस्वान्तस्यैव अङ्गस्य भवितुं शक्नोति, नान्यस्य) भवितुमर्हति, यतः अयं तुगागमः पित्-कृत्-प्रत्ययनिमित्तकः नास्ति, अतः सः नकारलोपम् द्रष्टुं शक्नोति । </p>
<p>अनेन प्रकारेण वर्तमानसूत्रम् चतुर्षु स्थितिषु नकारलोपस्य असिद्धत्वम् प्रतिपादयति । एताः अवस्थाः विहाय अन्यत्र नकारलोपः असिद्धः नास्तीति स्मर्तव्यम् ।</p>
<p>ज्ञातव्यम् - वस्तुतः नकारलोपः सपादसप्ताध्यायीं प्रति <b>पूर्वत्रासिद्धम्</b> <a href="8.2.1.html">8.2.1</a> इत्यनेनैव असिद्धः आसीत् । परन्तु अनेन सूत्रेण सः 'केषुचन स्थितिषु' असिद्धः उक्तः । अस्यैव अर्थः 'अन्यासु स्थितिषु असिद्धः न' इति भवति  । &lt;ऽसिद्धे सति आरम्भो नियमार्थःऽ&gt; अनया परिभाषया यः विधिः पूर्वसूत्रेणैव सिद्धिः अस्ति, तस्य पुनः पाठनम् 'नियमार्थम्' अस्तीति ज्ञातव्यम् । अतः एतत् नियमसूत्रमस्ति, अनेन सूत्रेण नकारलोपस्य असिद्धत्वम् नियम्यते ।</p>
<h2 id="kashika">Kashika</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>नलोपः पूर्वत्र असिद्धो भवति सुब्विधौ, स्वरविधौ, सज्ञाविधौ, तुग्विधौ च कृति। विधिशब्दोऽयं प्रत्येकमभिसम्बध्यमानः स्वरसंज्ञातुकां विधेयत्वात् तैः कर्मषष्ठीयुक्तैः भावसाधनोऽभिसम्बध्यते। सुपा तु सम्बन्धसामान्यवचनषष्ठ्यन्तेन कर्मसाधनः। तेन सुपः स्थाने यो विधिः, सुपि च परभूते, सर्वोऽसौ सुब्विधिः इति सर्वत्रासिद्धत्वं भवति। सुब्विधौ तावत् राजभिः, तक्षभिः इत्यत्र नलोपस्य असिद्धत्वाततो भिस ऐस् <a href="7.1.9.html">7.1.9</a> इति न भवति। राजभ्याम्, तक्षभ्याम्, राजसु, तक्षसु इति <b>सुपि च</b> <a href="7.3.102.html">7.3.102</a> इति, <b>बहुवचने झल्येत्</b> <a href="7.3.103.html">7.3.103</a> इति दीर्घत्वमेत्वं च न भवति। स्वरविधौ राजवती इत्यत्र नलोपस्य असिद्धत्वातन्तोऽवत्याः <a href="6.1.220.html">6.1.220</a> इति न भवति। पञ्चार्मम्, दशार्मम्, इत्यत्र नलोपस्य असिद्धत्वातर्मे चावर्णं द्व्यच् त्र्यच् <a href="6.2.90.html">6.2.90</a> इति पूर्वपदस्य आद्युदात्तत्वं न भवति। पञ्चदण्डी इत्यत्र नलोपस्य असिद्धत्वादिगन्ते द्विगौ इति पूर्वपदप्रकृतिस्वरो न भवति। संज्ञाविधौ पञ्च ब्राह्मण्यः, दश ब्राह्मण्यः इति नलोपस्य असिद्धत्वात् <b>ष्णान्ता षट्</b> <a href="1.1.24.html">1.1.24</a> इति षट्संज्ञा भवति, ततश्च <b>न षट्स्वस्रादिभ्यः</b> <a href="4.1.10.html">4.1.10</a> इति टापः प्रतिषेधो भवति। तदेतत् प्रयोजनं कथं भवति? यदि प्रतिकार्यं संज्ञाप्रवृत्तिः इत्येतद् दर्शनम्। या हि जश्शसोर्लुगर्था षट्संज्ञा प्रवृत्ता, तया स्त्रीप्रत्ययप्रतिषेधो न क्रियते इति सा पुनः प्रवर्तयितव्या इति। तुग्विधौ वृत्रहभ्याम्, वृत्रहभिः इति नलोपस्य असिद्धत्वात् <b>ह्रस्वस्य पिति कृति तुक्</b> <a href="6.1.71.html">6.1.71</a> इति तुग् न भवति। अत्र केचित् सन्निपातलक्षणो विधिरनिमित्तं तद्विघातस्य इति तुकं प्रति नलोपस्य अनिमित्तत्वात्, बहिरङ्गलक्षणेन वा असिद्धत्वात्, तुग्विधिग्रहणमनर्थकम् इति प्रतिपन्नाः। तत् तु क्रियते परिभाषद्वयस्य अनित्यत्वं ज्ञापयितुम्। कृतीति किम्? वृत्रहच्छत्रम्, वृत्रहच्छाया, <b>छे च</b> <a href="6.1.73.html">6.1.73</a> इति तुग् भवति। अत्र सिद्धे सत्यारम्भो नियमार्थः, एतेष्वेव नलोपो असिद्धो भवति, न अन्यत्र। तेन राजीयति, राजायते, राजाश्वः इति ईत्वम्, दीर्घत्वम्, एकदेशश्च सिद्धो भवति।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>सुब्विधौ स्वरविधौ संज्ञाविधौ कृतितुग्विधौ च नलोपोऽसिद्धो नान्यत्र राजश्व इत्यादौ । इत्यसिद्धत्वादात्वमेत्वमैस्त्वं च न । राजभ्याम् । राजभिः । राज्ञे । राजभ्यः । राज्ञः । राज्ञोः । राज्ञाम् । राज्ञि । राजनि ॥ प्रतिदीव्यतीति प्रतिदिवा । प्रतिदिवानौ । प्रतिदिवानः । अस्य भविषयेऽल्लोपे कृते ॥ </p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>सुब्विधौ स्वरविधौ संज्ञाविधौ कृति तुग्विधौ च नलोपोऽसिद्धो नान्यत्र - राजाश्व इत्यादौ। इत्यसिद्धत्वादात्वमेत्त्वमैस्त्वं च न। राजभ्याम्। राजभिः। राज्ञि, राजनि। राजसु॥ यज्वा। यज्वानौ। यज्वानः॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p><b>नलोपः सुप्स्वरसंज्ञातुग्विधिषु कृति</b> - नच नलोपस्याऽसिद्धत्वादिह दीर्घ ऐस् एत्त्वं च नेति वाच्यं, नलोपविषयेपूर्वत्राऽसिद्ध॑मित्यस्य प्रवृत्तौ राजाआओ दण्डश्च इत्यादावपि नलोपस्याऽसिद्धत्वात्सवर्णदीर्घ यणाद्यनापत्तेरित्यत आह — नलोपः सुप् । नस्य लोपो नलोपः । विधिशब्दो भावसाधनः, विधानं विधिः । सुप्च स्वरश्च संज्ञा च तुक्च तेषां विधय इति सम्बन्धसामान्यषष्ठआ समासः ।कृती॑ति तु तुकैव सम्बध्यते, अन्यत्राऽसम्भवात्तदाह — सुब्विधावित्यादिना । सुपो विधिः सुब्विधिः । सम्बन्धसामान्यं विवक्षितम् । सुबाश्रयविधाविति यावत् । स्वरस्य विधिः । कर्मणः शेषत्वविवक्षया षष्ठी । स्वरे विधेये इति यावत् । एवं संज्ञाविधावित्यपि कर्मणः शेषत्वविवक्षया षष्ठी । संज्ञायां विधेयायामिति यावत् । कृति परतो यस्तुक् तस्य विधिः कृतितुग्विधिः । इहापि कर्मणः शेषत्वविवक्षया षष्ठी । कृति परे यस्तुक् । तस्मिन् विधेये इति यावत् ।पूर्वत्रासिद्ध॑मित्येव सिद्धेऽन्यनिवृत्तिफलकनियमार्थमेतदित्याह — नान्यत्रेति ।अन्यत्रे॑त्येतदुदाहृत्य दर्शयति-राजाआ इत्यादाविति । आदिना दण्डयआ इत्यादिसङ्ग्रहः । अत्र सवर्णदीर्घयणादिविधीनां सुब्विध्यटाद्यनन्तर्भावात्तेषु कर्तव्येषु नलोपस्याऽसिद्धत्वाऽभावे सति नकारलोपस्य सत्त्वात्सवर्णदीर्घादिकं निर्बाधमिति भावः । प्रकृते-राजाभ्यां राजभ्य इत्यत्र दीर्घादिन भवत्येवेत्याह — इत्यसिद्धत्वादिति । सुपि परतो दीर्घविधिः, भिसः ऐस्विधिः, भ्यसि एत्त्वविधिश्च सुबाश्रयविधय इति तेषु कर्तव्येषु परिसङ्ख्याविधिलभ्याऽसिद्धत्वनिषेधाऽभावे सतिपूर्वत्रासिद्ध॑मिति नलोपस्याऽसिद्धत्वान्नदीर्घादिकमित्यर्थः । वस्तुतस्त्वन्यनिवृत्तिफलकसिद्धविषयकविधित्वमेव नियमविधित्वम् । अत एवपञ्च पञ्चनखा भक्ष्याः॑ इत्यत्र पञ्चानां पञ्चनखप्राणिनां भक्षणनियमे तदितरेषां पञ्चनखानां भक्षणप्रतिषेधो गम्यते इति पस्पशाह्निकभाष्ये प्रपञ्चितम् । तदाह-इत्यसिद्धत्वादिति । ननु दण्डिष्वित्यत्र नलोपे कृत इणः परत्वात्सस्य षत्वमिति स्थितिः । तत्र षत्वविधेः सुबाश्रयविधित्वात्तत्र कर्तव्ये नलोपस्याऽसिद्धत्वात्कथं षत्वमिति चेत्, मैवं — न हि षत्वविधि सुब्विधिः । सुप्त्वं तद्व्याप्यधर्मं वा पुरस्कृत्य प्रवर्तमानो विधिर्हि सुब्विधिरिह विवक्षितः । नच षत्वविधिस्तथा । अतस्तत्र नलोपस्य सिद्धत्वमस्त्येवेति षत्वं निर्बाधम् । अस्तु वा षत्वविधिरपि सुब्बिधिस्तथापि तस्मिन् कर्तव्ये नलोपस्याऽसिद्धत्वं न भवत्येव । तदसिद्धत्वंहि किंपूर्वत्रासिद्ध॑मित्यनेनापाद्यते, उतनलोपः सुप्स्वरे॑त्यनेनैव  । न तावदाद्यः, नलोपविधेः षत्वविध्यपेक्षया पूर्वत्वेन तस्य षत्वे कर्तव्येऽसिद्धत्वाऽसंभवात् । न द्वितीयः,नलोपः सुप्स्वरे॑त्यनेन हिराजभ्या॑मित्यादौ नलोपस्याऽसिद्धत्वमपूर्वं न विधीयते, किंतुपूर्वत्रासिद्ध॑मित्यनेन प्राप्तमेव नियमार्थं पुनर्विधीयते 'राजाआ' इत्यादौ सुप्स्वरसंज्ञातुग्बिधिभिन्नसवर्णदीर्घादिविधिसिद्धये । दण्डिष्वित्यत्र तु नलोपस्याऽसिद्धत्वंपूर्वत्रासिद्ध॑मित्यनेन प्राप्तं न भवतीति तस्यनलोपः सुप्स्वरे॑ति सूत्रविषयत्वं न सम्भवति । अन्यथा सुब्विधावित्यनेन दण्डिष्वित्यादौ षत्वे कर्तव्ये नलोपाऽसिद्धत्वमपूर्वं विधीयेत । राजभ्या॑मित्यादौ तु दीर्घादौ कर्तव्ये सिद्धमेव नियमार्थं विधीयत इति विधिवैरूप्यमापद्येत, तस्माद्दण्डिष्वित्यादौ षत्वे कर्तव्ये नलोपस्याऽसिद्धत्वाऽभावान्नलोपस्य सत्त्वादिणः परत्वाऽनपायात्षत्वं निर्बाधमिति शब्देन्दुशेखरे प्रपञ्चितम् । प्रकृतमनुसरामः । स्वरविधौ यथा-पञ्चार्मम् । अत्र नलोपस्याऽसिद्धत्वादकारान्तत्वाऽभावात्अर्मेचावर्णं द्व्यच्ञ्य॑जिति पूर्वपदाद्युदात्तत्वं न भवति । संज्ञाविधौ यथा-दण्डिदत्तौ दत्तदण्डिनौ । अत्रद्वन्द्वे धी॑ति पूर्वनिपातनियमो न भवति, घिसंज्ञाविधौ नलोपस्याऽसिद्धत्वेन इदन्तत्वविरहात् । कृतितुग्विधौ यथा-वृत्रहभ्याम् वृत्रहभिः । अत्रब्राहृभ्रूणवृत्रेषु क्वि॑बिति विहितं क्विपमाश्रित्यह्रस्वस्य पिति कृति तुगि॑ति न तुक्, नलोपस्याऽसिद्धत्वेन ह्रस्वस्य नकारव्यवहितत्वात् । कृतीति विशेषणाच्छे चे॑ति तुग्विधौ नलोपस्य नाऽसिद्धत्वम् । ततश्च वृत्रहच्छत्रम् । इह स्यादेवछे चे॑ति तुक् । भाष्ये तु वृत्रहभ्यामित्यादौ नलोपस्य सत्त्वेऽपि संनिपातपरिभाषयाह्रस्वस्य पिती॑ति तुक् न भविष्यतीति तुग्विधिग्रहणं प्रत्याख्यातम् । 'स्वादिषु' इति पदत्वद्वारा भ्याम्संनिपातमिमित्तको नलोपस्तद्विघातकं न प्रवर्तयतीत्याशयः ।ननुवृत्रहधन॑मित्यत्र तुग्व्यावृत्त्यर्थं तुग्विधिग्रहणमावश्यकं, तत्र नलोपस्यान्तर्वर्तिनीं विभक्तिमाश्रित्य प्रवृत्तं पदत्वमादाय प्रवृत्तस्य नलोपस्य संनिपातनिमित्तकत्वाऽभावादिति चेन्न, तुग्विधिग्रहणप्रत्याख्यानपरभाष्यप्रामाण्येनतादृशसंनिपाताऽनिमित्तकनलोपविषयाणांवृत्रहझन॑मित्यादीनामनिधानकल्पनादित्यास्तां तावत् । राज्ञि-राजनीति । 'विभाषा ङिश्योः' इत्यल्लोपविकल्प इति भावः । प्रतिदिवेति ।दिवु क्रीडादौ॑ । तस्मात्कनिन्युवृषितक्षी॑त्युणादिसूत्रेण कनिन्प्रत्ययः । कनावितौ । इकार उच्चारणार्थः । प्रतिदिवन्शब्दात्सुबुत्पत्तिः ।सर्वनामस्थाने चे॑ति दीर्घः । हल्ङ्यादिना सुलोपे 'प्रतिदिवा' इति रूपम् । सुटि राजवत् । अस्येति । प्रतिदवन्शब्दस्य शसादावचि अल्लोपोऽन इत्यल्लोपे सतीत्यर्थः ।</p>
<h2 id="padamanjari">Padamanjari</h2><a href="#">Up</a>
<hr />
<p>index: 8.2.2
sutra: नलोपः सुप्स्वरसंज्ञातुग्विधिषु कृति</p>
<hr />
<p>अत्र सूत्रे, उतरसूत्रे च कार्योपादानात् कार्ये कार्यस्यासिद्धत्वमुच्यते ।'कृति'  इत्येततु सम्भवव्यभिचाराभ्यां तुग्विधिनैव सम्बध्यते । विधिशब्दो भावसाधनः, कर्मसाधनश्च; तत्र भावसाधनानां त्रयाणां कर्मसाधनस्य चैकस्यैकशेषः; भिन्नार्थानामपि सरूपाणामेकसेषवचनात् । विधिश्च विधिश्च विधिश्च विधयः, ततो बहुवचनान्तेन विधिशब्देन सुबादीनां द्वन्द्वस्य षष्ठीसमासः । सर्वत्र च शेषलक्षणा षष्ठी । तत्र सुब्विधौ शेष एव शेषः, इतरेषु तु कर्म शेषत्वेन विवक्षितम् । तदिदमुक्तम् - विधिशब्दोऽयमित्यादि । सम्बन्धसामान्यषष्ठ।ल्न्तेनेति । सम्बन्धसामान्यमुच्यते षष्ठ।ल, तदन्तेनेत्यर्थः । सामान्यशब्देन स्थानेयोगव्यवच्छेदः । कथं पुनः'षष्ठी स्थानेयोगा'  इति परिभाषायां सत्यां सामान्यवचनता लभ्यते ? उच्यते; नात्र सुपः स्थाने किञ्चिद्विधीयते, किं तर्हि ? अनुवादोऽयम् - सुपो यो विधिस्तत्रेति । अनुवादे च परिभाषा न प्रवर्तते; ठुदीचामातः स्थानेऽ इति स्थानेग्रहणाल्लिङ्गात् । सम्बन्धसामान्यवचनषष्ठ।ल्न्तेनेति यदुक्तम्, तत्र प्रयोजनमाह - सुपां स्थान इत्यादि । सर्वोऽसौ सुब्विधिरिति । सर्वस्य सुप्सम्बन्धित्वात्सुबर्थमेव चेदं विधिग्रहणं कृतम् । स्वरादिषु तु नार्थः; तेन यथा'न मु ने'  इत्यत्र नाभावे कर्तव्ये इत्यर्थी भवति, तथा स्वरादिषु कर्तव्येष्वित्यर्थो भविष्यति । द्वन्द्वात्परस्य तु प्रत्येकं सम्बन्धो दुर्निवार इति भावसाधनत्वमङ्गीकृतम् ।'सुब्विधिस्वरसंज्ञातुक्षु'  इत्युच्यमाने तु न किञ्चिद्यत्नसाध्यम् । राजवतीति । मतुबन्ताद् ठुगितश्चऽ इति ङीप्, राजशब्दः कनिन्प्रत्ययान्तत्वादाद्यौदातः । पञ्चार्ममिति ।'दिक्संख्ये संज्ञायाम्'  इति समासः, तत्र नलोपे कृते पूर्वपदमवर्णान्तं जातमिति स्वरः प्राप्तोऽसिद्धत्वान्न भवति, समासोदातत्वमेव भवति । पञ्चदण्डीति । समाहारद्विगुः । नलोपस्यासिद्धत्वात् ष्णान्ता षडिति षट्संज्ञा भवतीति । एतच्च यतत्रोक्तम् - ठस्तग्रहणमौपदेशिकप्रतिपत्यर्थम्ऽ इति, तदनाश्रित्योक्तं द्रष्टव्यम् । न षट्स्वस्त्रादिभ्य इति टापः प्रतिषेधो भवतीति । अत्र हि नान्तत्वादाप्प्राप्तः, सोऽपि निषिध्यते;'स्त्रियां यदुक्तं तन्न भवति'  इति सामान्येन निषेधविधानात् । तदेतत्प्रयोजनं कथं भवतीति । पाक्षिकत्वं प्रयोजनस्य दर्शयितुं प्रश्नः । केषाञ्चिद्दर्शनम् - अनारभ्य कार्यविशेषमादौ तावत्संज्ञा क्रियते, ततो यस्यां दशायां यत्कार्यं प्राप्तं तत्क्रियते लोकवत्, तद्यथा - लोके दशम्यामुत्थितायां पुत्रस्य नाम दधातीति सकृत्कृतया संज्ञया सर्वाणि कार्याणि क्रियन्ते, न तु प्रतिकार्यं नाम कुर्वन्ति, तद्वदिति । अयं च'यथोद्देशं संज्ञापरिभाषम्'  इति पक्षः । कार्यकालपक्षे तु तेनतेन विधिवाक्येनेकवाक्यतापन्नेन संज्ञासूत्रेण संज्ञा प्रणीयत इति प्रतिकार्यं संज्ञाप्रवृत्तिः । तत्राद्ये दर्शने जश्शसोर्लुगर्था या संज्ञा तयैव टाप्प्रतिषेधस्यापि सिद्धत्वान्नेदं प्रयोजनम्, द्वितीये तु पक्षे भवति प्रयोजनमित्याह - यदि प्रतिकार्यमिति । कथं तदा प्रयोजनम् ? इत्याह - या हीति । जश्शसोर्लुगर्थेति । उपलक्षणमेतत्, ङीप्प्रतिषेधार्थेत्यपि द्रष्टव्यम् । स्त्रीप्रत्ययस्येति । टाप इत्यर्थः । अथ प्रथमे पक्षे न कर्तव्यं संज्ञाग्रहणम्, इह हि - दण्डिगुप्तौ, गुप्तदण्डिनाविति नलोपे कृते दण्डिशब्दस्य घिसंज्ञा प्राप्नोति, ततश्च तस्यैव पूर्वनिपातः स्यात्; नलोपस्यासिद्धत्वाद्धि संज्ञाया अभावादनियमः पूर्वनिपातस्य भवति । अत्र के चदित्यादि । सुपः सन्निपातेन नलोपः, स यदि तुकं प्रवर्तयेत् तत्सन्निपातं विहन्यात् । कथं पुनः सन्निपातस्य विघातः, यावता पूर्वान्तस्तुक् स तुग्ग्रहणेन गृह्यते ? सत्यम्; ह्रस्वमात्रभक्तस्तुगित्याश्रित्येदमुक्तम् । बहिरङ्गलक्षणत्वेन वेति । बहिर्भूतविभक्त्यपेक्षो नलोपोऽन्तर्भूतक्विबपेक्षे तुक्यसिद्धो भवतीत्यर्थः । परिभाषाद्वय्साप्यनित्यत्वं ज्ञापयितुमिति । तत्र सन्निपातपरिभाषाया अनित्यत्वाद् वृक्षायेत्यादौ'सुपि च'  इति दीर्घत्वं भवति । बहिरङ्गपरिभाषायास्त्वनित्यत्वाद् एषा, द्वे इत्यत्र विभक्त्याश्रयं त्यदाद्यत्वं बहिरङ्गमपि प्रातिपदिकाश्रये टापि न सिद्धं भवति । वृत्रहच्छत्रमिति । नात्र सन्निपातलक्षणो नलोपः, नापि नलोपस्य बहिरङ्गत्वम्; तुकोऽपि च्छकारापेक्षत्वात् । राजीयतीति ।'क्यचि च'  इतीत्वम् । राजायत इति । ठकृत्सार्वधातुकयोःऽ इति दीर्घः । राजाश्व इति । ठकः सवर्ण दीर्घःऽ ॥</p></div>