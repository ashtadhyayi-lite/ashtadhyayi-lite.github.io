<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.3.107.html">
            <button class="muted-button">Prev 7.3.107</button>
        </a>
        <a href="7.3.109.html">
            <button class="muted-button">Next 7.3.109</button>
        </a>
        </nav><h2>Kashika</h2>
<hr />
<p>index: 7.3.108
sutra: ह्रस्वस्य गुणः</p>
<hr />
<p>सम्बुद्धौ इति वर्तते। ह्रस्वान्तस्य अङ्गस्य गुणो भवति सम्बुद्धौ परतः। हे अग्ने। हे वायो। हे पटो। हे कुमारि, हे ब्रह्मबन्धु इत्येवमादीनां ह्रस्वविधानसामर्थ्याद् गुणो न भवति। यदि गुणः इष्टः स्यात्, अम्बार्थानां ह्रस्वः इत्युक्त्वा नदीह्रस्वयोर्गुणः इत्येवं ब्रूयात्।</p>
<h2>Siddhanta Kaumudi</h2>
<hr />
<p>index: 7.3.108
sutra: ह्रस्वस्य गुणः</p>
<hr />
<p>ह्रस्वस्य गुणः स्यात्संबुद्धौ ।एङ्ह्रस्वा &lt;{SK193}&gt;दिति संबुद्धिलोपः । हे हरे । हरिम् । हरी । हरीन् ॥</p>
<h2>Laghu Siddhanta Kaumudi</h2>
<hr />
<p>index: 7.3.108
sutra: ह्रस्वस्य गुणः</p>
<hr />
<p>सम्बुद्धौ। हे हरे। हरिम्। हरी। हरीन्॥</p>
<h2>Balamanorama</h2>
<hr />
<p>index: 7.3.108
sutra: ह्रस्वस्य गुणः</p>
<hr />
<p><em>ह्रस्वस्य गुणः</em> - हे हरि स् इति स्थिते ह्रस्वस्य गुणः ।सम्बुद्धौ चे॑त्यतः सम्बुद्धावित्यनुवर्तते । तदाह — ह्रस्वस्येत्यादिना । अनेन रेफादिकारस्य गुण एकारः । सम्बुद्धिलोप इति । एङः परत्वादिति भावः । नत्वत्र ह्रस्वात्परत्वमस्ति, परत्वान्नित्यत्वाच्च सम्बुद्धिगुणे कृते ह्रस्वात्परत्वाऽभावात् । हरिमिति । अमि पूर्वरूपे रूपम् । हरीनिति । पूर्वसवर्णदीर्घे 'तस्माच्छसः' इति नत्वम् । </p>
<h2>Padamanjari</h2>
<hr />
<p>index: 7.3.108
sutra: ह्रस्वस्य गुणः</p>
<hr />
<p>ह्रस्वविधानसामर्थ्यादिति । ननु ह्रस्वविधानं तस्य गुणविधानार्थमेव स्यात्, अन्यथा ह्रस्वत्वाभावाद् गुणो न स्यादत आह - यदीति । ह्रस्वं विधाय गुणे विधीयमाने प्रक्रियागौरवं भवतीति लाघवार्थं साक्षादेव गुणं विदध्यादित्यर्थः । ननु'नदीह्रस्वयोर्गुणः'  इत्युच्यमाने'जसि च'  इत्यत्र नद्या अप्यनुवृत्तिः स्यात्, एकसमासनिर्दिष्टत्वात् ? नैष दोषः; एकसमासनिर्दिष्टयोरप्येकदेशोऽनुवर्तते, तद्यथा -'संख्याव्ययादेर्ङीप्' ,'दामहायनान्ताच्च'  इत्यत्र संख्याग्रहणमनुवर्तते, नाव्ययग्रहणम् ॥</p></div>