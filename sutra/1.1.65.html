<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <style>
    .sname {
        text-align: center;
        font-size: 18pt;
        font-family: Noto Sans Devanagari;
    }
    .dev,p {
        font-family: Noto Sans Devanagari;
    }
    </style>
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.64.html"><button class="muted-button">Prev 1.1.64</button></a>
        <a href="1.1.66.html"><button class="muted-button">Next 1.1.66</button></a>
        </nav><h2 class="dev">अलोऽन्त्यात् पूर्व उपधा</h2><p class="sname"><font color=blue>1-1-65 अलः अन्त्यात् पूर्वः उपधा</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>अन्त्यात् अलः पूर्वः उपधा </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>शब्दे अन्तिमवर्णात् पूर्वम् विद्यमानस्य वर्णस्य 'उपधा' इति संज्ञा भवति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>The second-last letter of a word is called उपधा.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>धात्वादौ वर्णसमुदायेऽन्त्यादलः पूर्वो यो वर्णः सोऽलेव उपधासंज्ञो भवति । पच्, पठ् - अकारः । भिद्, छिद् - इकारः । बुध्, युध् - उकारः । वृत्, वृध् - ऋकारः । अलः इति किम् ? शिष्टः, शिष्टवान् - समुदायात् पूर्वस्य मा भूत् । उपधाप्रदेशाः <b>अत उपधायाः</b> <a href="7.2.115.html">7.2.115</a> इत्येवमादयः ॥</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>अन्त्यादलः पूर्वो वर्ण उपधासंज्ञः स्यात् ॥ </p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>अन्त्यादलः पूर्वो वर्ण उपधासंज्ञः॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति  । एतासु अन्यतमा अस्ति 'उपधा' इति संज्ञा । प्रत्येकम् शब्दस्य यः अन्तिमः वर्णः, तस्मात् पूर्वम् विद्यमानस्य वर्णस्य (इत्युक्ते, उपान्त्यवर्णस्य - the second-last letter) 'उपधा' इति संज्ञा भवति - इति अस्य सूत्रस्य आशयः । कानिचन उदाहरणानि एतानि - </p>
<p>1) 'रामम्' इत्यत्र अन्तिमः वर्णः मकारः, तस्मात् पूर्वम् विद्यमानः अकारः उपधासंज्ञकः ।</p>
<p>2) 'पृच्छ्' इत्यत्र चकारः उपधासंज्ञकः ।</p>
<p>3) 'कृष्ण' इत्यत्र ण्-वर्णः उपधासंज्ञकः ।</p>
<p>4) 'देवः' इत्यत्र विसर्गात् पूर्वः उपस्थितः अकारः उपधासंज्ञकः ।</p>
<p>4) 'हिंस्' इत्यत्र सकारात् पूर्वः उपस्थितः अनुस्वारः उपधासंज्ञकः ।</p>
<p><title>प्रयोजनम्</title></p>
<p>अष्टाध्याय्याम् 'उपधा'संज्ञायाः प्रयोगं कृत्वा अनेके विधयः उक्ताः सन्ति । द्वे उदाहरणे एतादृशे -</p>
<ol>
<li>यस्य धातोः अन्ते पवर्गस्य वर्णः अस्ति तथा च उपधायाम् ह्रस्वः अकारः विद्यते, तस्मात् <b>पोरदुपधात्</b> <a href="3.1.98.html">3.1.98</a> इत्यनेन 'यत्' इति कृत्-प्रत्ययः भवति ।</li>
</ol>
<p><pr></p>
<p>गम्यते इति [कृद्वृत्तिः]</p>
<p>--&gt; गम् + यत् [<b>पोरदुपधात्</b> <a href="3.1.98.html">3.1.98</a> इत्यनेन 'यत्' प्रत्ययः]</p>
<p>--&gt; गम् + य [इत्संज्ञालोपः]</p>
<p>--&gt; गम्य </p>
<p></pr></p>
<ol>
<li>धातोः उपधायाम् विद्यमानस्य (दीर्घ)ॠकारस्य <b>उपधायाश्च</b> <a href="7.1.101.html">7.1.101</a> इत्यनेन इकारादेशः भवति । एवमेव धातोः उपधायां विद्यमान: यः रेफः तस्य उपधावर्णस्य <b>उपधायां च</b> <a href="8.2.68.html">8.2.68</a> इति त्रिपादीसूत्रेण लोपः भवति ।</li>
</ol>
<p><pr></p>
<p>कॄत् + णिच्  [चुरादिगणस्य कॄत्-धातोः स्वार्थिकः णिच्-प्रत्ययः]</p>
<p>--&gt; कॄत् + इ [इत्संज्ञालोपः]</p>
<p>--&gt; किर् त् + इ [<b>उपधायाश्च</b> <a href="7.1.101.html">7.1.101</a> इति उपधा-ॠकारस्य इकारादेशः । <b>उरण् रपरः</b> <a href="1.1.51.html">1.1.51</a> इति सः रपरः ]</p>
<p>--&gt; कीर् त् + इ [<b>उपधायां च</b> <a href="8.2.78.html">8.2.78</a> इति उपधायाम् विद्यमानस्य रेफस्यापि उपधायाम् विद्यमानस्य इकारस्य दीर्घः]</p>
<p>--&gt; कीर्ति [<b>सनाद्यन्ता धातवः</b> <a href="3.1.32.html">3.1.32</a> इति धातुसंज्ञा]</p>
<p></pr></p>
<p>अष्टाध्याय्याम् 'उपधा'संज्ञायाः साक्षात् प्रयोगः बहुषु (40+) सूत्रेषु कृतः दृश्यते । अनुवृत्तिरूपेण तु अन्येषु सूत्रेषु अपि अस्याः संज्ञायाः प्रयोगः भवितुम् अर्हति ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p><b>अलोऽन्त्यात् पूर्व उपधा</b> - सखन्-स् इति स्थिते उपधाकार्यं वक्ष्यन्नुपधासंज्ञामाह — अलोन्त्यात् । 'अल' इति पञ्चमी,अन्त्या॑दिति सामानाधिकरण्यात् । अल्प्रत्याहारो वर्णपर्यायः । पूर्वोऽप्यलेव गृह्रते, साजात्यादित्याह — अन्त्यादल इत्यादिना । अलः किम्  । 'शिष्ट' इत्यत्र शास्धातौ आसिति संघातात्पूर्वशकारस्योपधात्वं न भवति । अन्यथाशास इदङ्हलो॑रिति शकारस्येकारप्रसङ्गः । वर्णग्रहणं किम्  । शास्धातौ 'शा' इति समुदायस्य उपधात्वं न भवति । अन्यथा 'शा' इति समुदायस्य इकारः स्यात् । न चालोन्त्यपरिभाषया आकारस्यैव इकारो भवतीति वाच्यं,नानर्थकेऽलोन्त्यविधि॑रिति तन्निषेधात् । </p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 1.1.65
sutra: अलोऽन्त्यात् पूर्व उपधा</p>
<hr />
<p>समुदाय एवान्त्यो भवतीत्याह - धात्वादाविति । 'अलः' इति जसन्तं चेद् अन्त्यस्याविशेषितत्वात् समुदायादपि पूर्वस्य संज्ञायां शिष्ट इति शकारस्येत्वं स्याद्, असन्देहार्थमलित्येव च ब्रूयाद्; अतोऽन्त्यादित्यानया समानाधिकरणा पञ्चमीत्याह - अन्त्यादल इति । यद्येवम्, पूर्वस्याविशेषितत्वात् समुदायस्यापि संज्ञायां शिष्ट इति ' शा' इति समुदायस्येत्वं प्राप्नोति, 'अलोऽत्यस्य' इत्यन्त्यस्य भविष्यति । ङानर्थकेऽलोन्त्यविधिरनभ्यासविकारेषु', तत्र यथा-आभ्यामित्यत्र 'हलि लोपः' इद्रूपस्य विधीयमानो लोपोऽन्त्यस्य न भवति, तथात्रापि न स्याद्; अतोऽलोऽन्त्यात्पूर्वोऽलिति आह-अलेवेति । एवकारः पौनर्वचनिकः, यथान्त्योऽल्, एवं पूर्वोऽप्यलेवेति । कथं पुनर्द्धितीयसल्ग्रहणमन्तरेणायमर्थो लभ्यते ? लोकतः । लोके ह्यमीषां ब्राह्मणानामन्त्यात्पूर्व आनयतामित्युक्ते एक एवान्त्यात्पूर्वोऽनन्तर आनीयते, न समुदायः । संयोगोपधग्रहणं कृञर्थमित्यत्रावयवधर्मेण समुदायस्य संयोगस्योपधाव्यपदेशः । अकार इत्यादीनि रूपोदाहरणानि । कार्यं तु पाचक इत्यादौ 'अत उपधायाः' इति वृद्धिः । भेदक इत्यादौ 'पुनगन्तलघूपधस्य च' इति गुणः । शिष्ट इति । शासेर्निष्ठा, 'शास इदङ्हलोः' इतीत्वम्, 'शासिवसिघसीनां च' इति षत्वम् ॥</p></div>