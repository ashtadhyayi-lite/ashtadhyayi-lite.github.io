<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.1.112.html"><button class="muted-button">Prev 6.1.112</button></a>
        <a href="6.1.114.html"><button class="muted-button">Next 6.1.114</button></a>
        </nav><h2>Sandhi Samaasa Split</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>अप्लुतात् अतः रोः उत् अप्लुते अति</p>
<h2>Neelesh Sanskrit Brief</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>अप्लुत-ह्रस्व-अकारात् परस्य रुँ-इत्यस्य अप्लुत-ह्रस्व-अकारे परे उकारादेशः भवति । </p>
<h2>Neelesh English Brief</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>A रुँ letter that is sandwiched between an अप्लुत-ह्रस्व-अकार from each side is converted to an उकार.</p>
<h2>Neelesh Sanskrit Detailed</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>यथा, 'राम + सुँ + अस्ति' इत्यस्य प्रक्रियायाम् - </p>
<p>राम + सुँ + अस्ति</p>
<p>→ राम + रुँ + अस्ति [<b>ससजुषोः रुः</b> <a href="8.2.66.html">8.2.66</a> इति रुत्वम् ।]</p>
<p>→ राम + उ  + अस्ति [<b>अतो रोरप्लुतादप्लुते</b> <a href="6.1.113.html">6.1.113</a> इति रुँ-इत्यस्य उत्वादेशः ।]</p>
<p>→ रामो + अस्ति [<b>आद्गुणः</b> <a href="6.1.87.html">6.1.87</a> इति गुण-एकादेशः]</p>
<p>→ रामोऽस्ति [<b>एङः पदान्तादति</b> <a href="6.1.109.html">6.1.109</a> इति पूर्वपरयोः एकः ओकारादेशः]</p>
<p>ज्ञातव्यानि - </p>
<ol>
<li>अस्याम् प्रक्रियायाम् त्रिपाद्याः सूत्रात् अनन्तरम् <b>अतो रोरप्लुतादप्लुते</b> <a href="6.1.113.html">6.1.113</a> इत्यस्य प्रयोगः कृतः अस्ति । एतत् असिद्धाधिकारस्य उल्लङ्घनम् नास्ति, यतः <b>अतो रोरप्लुतादप्लुते</b> <a href="6.1.113.html">6.1.113</a> अस्य सूत्रस्य प्रसक्तिः केवलं त्रिपाद्याः अनन्तरम् एव भवितुम् शक्नोति - रुँत्वविधायकानि सूत्राणि केवलं त्रिपाद्यामेव वर्तन्ते । अतः यदि अत्र असिद्धाधिकारस्य प्रयोगं कुर्मः तर्हि  <b>अतो रोरप्लुतादप्लुते</b> <a href="6.1.113.html">6.1.113</a> अस्य सूत्रस्य अवकाशः एव विनश्येत्   । एतत् मा भूत्, अतः <b>अतो रोरप्लुतादप्लुते</b> <a href="6.1.113.html">6.1.113</a> अस्य प्रयोगः त्रिपाद्याः अनन्तरम् भवितुमर्हति ।</li>
</ol>
<p>अतः स्मर्तव्यम्  - यदि कस्यचन सूत्रस्य केवलं त्रिपाद्याः अनन्तरम् एव प्रयोगः भवितुं शक्यते, तर्हि तत् सूत्रम् त्रिपाद्याः कृते असिद्धम् नास्ति ।</p>
<ol>
<li>
<p>अनेन सूत्रेण केवलं रुँ-इत्यस्यैव उत्वम् भवति, सामान्य-रेफस्य न । यथा - पुनर् + अस्ति = पुनरस्ति ।</p>
</li>
<li>
<p><b>भो भगो अघोऽपूर्वस्य योऽशि</b> <a href="8.3.17.html">8.3.17</a> इत्यस्य एतत् सूत्रमपवादः अस्ति । <b>भो भगो अघोऽपूर्वस्य योऽशि</b> <a href="8.3.17.html">8.3.17</a> इत्यनेन अकारात् परस्य रुँ-इत्यस्य अश्-वर्णे परे यकारादेशः भवति । तस्य अपवादत्वेन अकारे परे अनेन सूत्रेण उत्वं विधीयते । </p>
</li>
<li>
<p>अस्मिन् सूत्रे 'अतः' तथा 'अति' उभयत्र तपरकरणम् कृतमस्ति । अतः आकारस्य उपस्थितौ अयमुत्वम् न भवति । यथा - </p>
</li>
</ol>
<p>देव + जस्  + अत्र  = देवा अत्र ।  देव + सुँ + आसीत् = देव आसीत् । उभयत्र <b>भो भगो अघोऽपूर्वस्य योऽशि</b> <a href="8.3.17.html">8.3.17</a> इत्यनेन यत्वं कृत्वा <b>लोपः शाकल्यस्य</b> <a href="8.3.19.html">8.3.19</a>  इत्यनेन यकारलोपं कृत्वा अन्तिमं रूपं सिद्ध्यति ।</p>
<ol>
<li></li>
</ol>
<p>प्रश्नः - सूत्रेऽस्मिन् 'अप्लुतात् अकारात्' तथा 'अप्लुते अकारे' इति किमर्थमुक्तमस्ति? </p>
<p>उत्तरम् -  प्लुत-अकारात् परस्य रुँ-इत्यस्य, तथा प्लुत-अकारे परे रुँ-इत्यस्य 'उत्वम् मा भूत्'  एतत् स्पष्टीकर्तुमत्र 'अप्लुत' इति निर्दिश्यते । यथा - पय + रुँ + अ3ग्निदत्त = पय अ3ग्निदत्त । तथैव - सुस्रोत3  + रुँ + अत्र = सुस्रोत3ः अत्र । एतयोः उदाहरणयोः रुँ-इत्यस्य उत्वम् न भवति ।</p>
<p>उपप्रश्नः - परन्तु 'अतः' तथा 'अति' उभयत्र तपरकरणं कृतमस्ति । अतः एतत् सूत्रम् केवलं ह्रस्व-अकारस्य विषये अस्ति एतत् स्पष्टं स्यात् खलु?</p>
<p>उत्तरम् - प्लुत-निर्माणम् केवलं त्रिपाद्याः सूत्रैः एव भवितुं शक्यते । तपरकरणस्य <b>तपरस्तत्कालस्य</b> <a href="1.1.70.html">1.1.70</a> एतत् सूत्रम् तु सपादसप्ताध्याय्यामस्ति । अतः त्रिपाद्याः निर्मितः प्लुतस्वरः 'अतः' इत्यनेन / 'अति' इत्यनेन द्रष्टुम् न शक्यते । इत्युक्ते, पय + रुँ + अ3ग्निदत्त इत्यत्र उपस्थितः प्लुतः अकारः 'अत्' इत्यनेन न दृश्यते, यतः सः तपरकरणार्थमसिद्धः अस्ति । अस्यां स्थितौ पय + रुँ + अ3ग्निदत्त इत्यत्रापि उत्वस्य प्रसक्तिः जायते । तत् तथा मा भूत्, एतत् स्पष्टीकर्तुमस्मिन् सूत्रे 'अप्लुतात् अतः' / 'अप्लुते अति' एतादृशम् प्लुतग्रहणम् क्रियते । प्लुत-शब्दस्य साक्षात् ग्रहणेन यद्यपि प्लुतस्वरः त्रिपाद्याः निर्मीयते, तथापि सः अत्र दृश्यमानः अस्ति एतत् ज्ञायते ।</p>
<h2>Kashika</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>अति, उतिति वर्तते। अकारादप्लुतादुत्तरस्य रो रेफस्य उकारानुबन्धविशिष्टस्य अकारेऽप्लुते परत उकारादेशो भवति। वृक्षोऽत्र। प्लक्षोऽत्र। <b>भोभगोअघोअपूर्वस्य योऽशि</b> <a href="8.3.17.html">8.3.17</a> इत्यस्मिन् प्राप्ते उत्वं विधीयते। रुत्वमपि आश्रयात् <b>पूर्वत्र असिद्धम्</b> <a href="8.2.1.html">8.2.1</a> इति असिद्धं न भवति। अतः इति किम्? अग्निरत्र। तपरकरणं किम्? वृक्षा अत्र। सानुबन्धग्रहणं किम्? स्वरत्र। प्रातरत्र। अति इत्येव, वृक्ष इह। तस्य अपि तपरत्वादत्र न भवति। वृक्ष आश्रितः। अलुतातिति किम्? सुस्रोता3अत्र न्वसि। अप्लुते इति किम्? तिष्ठतु पय अ3च्श्विन्। अत्र प्लुतस्य असिद्धत्वातुत्वं प्राप्नोतीति अप्लुतादप्लुते इति उच्यते।</p>
<h2>Siddhanta Kaumudi</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>अप्लुतादतः परस्य रोरुः स्यादप्लुतेऽति । भोभगोअघो &lt;{SK167}&gt; इति प्राप्तस्य यत्वस्यापवादः । उत्वं प्रति रुत्वस्यासिद्धत्वं तु न भवति । रुत्वमनूद्य उत्वविधेः सामर्थ्यात् ॥</p>
<h2>Laghu Siddhanta Kaumudi</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>अप्लुतादतः परस्य रोरुः स्यादप्लुतेऽति। शिवोऽर्च्यः॥</p>
<h2>Balamanorama</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p><b>अतो रोरप्लुतादप्लुते</b> - शिवर् अच्र्य इति स्थिते — अतो रोः ।ऋत उ॑दित्यत उदित्यनुवर्तते । 'अत' इति पञ्चमी ।एङः पदान्तादती॑त्यतोऽतीत्यनुवर्तते । तदाह — अप्लुतादिति । नन्वत्र उत्वं बाधित्वाभोभगोअघोअपूर्वस्य योऽशि॑ इति यत्वं परत्वात्स्यात् । नच यत्वस्यासिद्धत्वादुत्वं निर्बाधमिति वाच्यं, कृते ।ञपि उत्वे तस्य स्थानिवत्त्वेन रुत्वाद्यत्वस्य दुर्निवारत्वादत आह — यत्वस्यापवाद इति । यद्यपि भोभगोअघो इत्यंशे उत्वं नापवादः, तथाप्यपूर्वस्येत्यंशे उत्वमपवादः प्राप्त एव अपूर्वकस्य रोर्यत्वे अतो रोरित्यस्यारम्भादिति भावः । ननूत्वं प्रति रोरसिद्धत्वात् कथमुत्वं तस्येत्यत आह — उत्वं प्रतीति । </p>
<h2>Padamanjari</h2>
<hr />
<p>index: 6.1.113
sutra: अतो रोरप्लुतादप्लुते</p>
<hr />
<p>उकारानुबन्धकस्येति। यदि रुशब्दसमुदायः स्थानी स्याद्, अगुर्वर्थम्, तर्वर्थमित्यादावपि प्रसज्येत।'ससजुषो रुः'  इत्यत्र चोकारस्यानुनासिकत्वप्रतिज्ञयाऽनुबन्धकरणमनर्थकं स्यात्, तद्ध्यत्रैव सूत्रे विशेषणार्थं क्रियते। रुत्वमपीति। अपिशब्दः पुनः शब्दस्यार्थे। यदि पुना रुत्वमसिद्धं स्यात्, स्थानित्वेनाश्रयणमनुपपन्नं स्यात्; उकारानुबन्धकस्य कस्यचिद्रोरभावात्। तस्यापीति। निमितबूतस्यापीत्यर्थः। सुस्रोता3 अत्र न्वसीति।'दूराद्धूते च, इति प्लुतः, नुशब्दः प्रश्ने। अश्विन् आत्रेति। अश्वशब्दान्मत्वर्थीय इनिः, सम्बुद्ध्यन्तं चैतत्,'गुरोरनृतः'  इति प्लुतः, हे अश्विन् अत्रैव प्रदेशे पयस्तिष्ठत्वित्यर्थः। प्रायेण तु तकारान्तं पठ।ल्ते, तत्राश्विच्छन्दस्य व्युत्पत्तिर्मृग्या। ननु तपरकरणादेव प्लुतात्परस्य प्लुते वा परतो न भविष्यति, यथा दीर्घे ? तत्राह -प्लुतस्यासिद्धत्वादिति। ननु च सिद्धः प्लुतः स्वरसन्धिषु यदयं'प्लुतप्रगृह्या अचि'  इति प्रकृतिभावं शास्ति, यस्य हि विकारः प्राप्नोति तस्य प्रकृतिभावो विधातव्यः, न च प्लुतस्यासिद्धत्वे प्लुतस्य सतो विकारप्राप्तिरित्यनर्थकं तत् स्यात्? अस्तु स्वरसन्धिषु प्लतः सिद्धः, रोरुत्वं तु स्वरसन्धिर्न भवति।  यदि तु संहिताधिकारे यद्विधीयते तन्मात्रविषयं ज्ञापकमाश्रीयते शक्यमकर्तम् -ठप्लुतादप्लुते'  इति ॥</p></div>