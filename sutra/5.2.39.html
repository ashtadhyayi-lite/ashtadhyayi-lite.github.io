<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.2.38.html">
            <button class="muted-button">Prev 5.2.38</button>
        </a>
        <a href="5.2.40.html">
            <button class="muted-button">Next 5.2.40</button>
        </a>
        </nav><h2>Kashika</h2>
<hr />
<p>index: 5.2.39
sutra: यद्तदेतेभ्यः परिमाणे वतुप्</p>
<hr />
<p>तदस्य इत्येव। यत्तदेतेभ्यः प्रथमासमर्थेभ्यः परिमाणोपाधिकेभ्यः अस्य इति षष्ठ्यर्थे वतुप् प्रत्ययो भवति। यत् परिमाणमस्य यावान्। तावान्। एतावान्। प्रमाणग्रहणेऽनुवर्तमाने परिमाणग्रहणं प्रमाणपरिमाणयोर्भेदात्। डावतावर्थवैशेष्यान् निर्देशः पृथगुच्यते। मात्राद्यप्रतिघाताय भावः सिद्धश्च डावतोः। वतुप्प्रकरणे युष्मदस्मद्भ्यां छन्दसि सादृश्य उपसङ्ख्यानम्। न त्वा वां अन्यो दिव्यो न पीर्थिवो अ जातो न जनिस्यते। त्वावतः पुरूवसो यज्ञं विप्रस्य मावतः। त्वत्सदृशस्य, मत्सदृशस्य इत्यर्थः।</p>
<h2>Siddhanta Kaumudi</h2>
<hr />
<p>index: 5.2.39
sutra: यद्तदेतेभ्यः परिमाणे वतुप्</p>
<hr />
<p>यत्परिमाणमस्य यावान् । तावान् । एतावान् ॥</p>
<h2>Laghu Siddhanta Kaumudi</h2>
<hr />
<p>index: 5.2.39
sutra: यद्तदेतेभ्यः परिमाणे वतुप्</p>
<hr />
<p>यत्परिमाणमस्य यावान् । तावान् । एतावान् ॥</p>
<h2>Balamanorama</h2>
<hr />
<p>index: 5.2.39
sutra: यद्तदेतेभ्यः परिमाणे वतुप्</p>
<hr />
<p><em>यद्तदेतेभ्यः परिमाणे वतुप्</em> - यत्तदेतेभ्यः । तदस्येत्यनुवर्तते । अस्य तत्परिमाणमित्यर्थे परिमाणवाचिभ्यः प्रथमान्तेभ्यः किम्, यद्, तद्, एतद्, एभ्यो वतुप् स्यादित्यर्थः । यावानिति । यच्छब्दाद्वतुप् । उपावितौ । 'आ सर्वनाम्नः' इत्यात्त्वम्, सुः,उगिदचामि॑ति नुम्,अत्वसन्तस्ये॑ति दीर्घः, हल्ङ्यादिसंयोगान्तलोपौ । एवं तावान्, एतावान् । </p></div>