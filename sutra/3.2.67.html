<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.2.66.html"><button class="muted-button">Prev 3.2.66</button></a>
        <a href="3.2.68.html"><button class="muted-button">Next 3.2.68</button></a>
        </nav><h2>Kashika</h2>
<hr />
<p>index: 3.2.67
sutra: जनसनखनक्रमगमो विट्</p>
<hr />
<p>छन्दसि उपसर्गे सुपि इति अनुवर्तते। जन जनने, जनी प्रदुर्भावे, द्वयोरपि ग्रहणम्। तथा षणु दाने, वन षने संभक्तौ, द्वयोरपि ग्रहणम्। जनादिभ्यः धातुभ्यः सुबन्त उपपदे छन्दसि विषये विट् प्रत्ययो भवति। टकारः सामान्यग्रहणाविघातार्थः <b>वेरपृक्तस्य</b> <a href="6.1.67.html">6.1.67</a> इति, विषेषणार्थश्च <b>विड्वनोरनुनासिकस्यात्</b> <a href="6.4.41.html">6.4.41</a> इति। जन अब्जाः गोजाः। सन गोषा इन्दो नृषा असि। खन बिसखाः। कूपखाः। क्रम दधिक्राः। गम अग्रेगा उन्नतॄणाम्।</p>
<h2>Siddhanta Kaumudi</h2>
<hr />
<p>index: 3.2.67
sutra: जनसनखनक्रमगमो विट्</p>
<hr />
<p>विड्वनोः - &lt;{SK2982}&gt; इत्यात्वम् । अब्जाः (अ॒ब्जाः) । गोजाः (गो॒जाः) । गोषा इन्दो नृषा असि (गो॒षा इ॑न्दो नृ॒षा अ॒सि) । सनोतेरनः - &lt;{SK3645}&gt; इति षत्वम् । इयं शुष्मेभिर्बिसखा इवारुजत् (इ॒यं शुष्मे॑भिर्बिस॒खा इ॑वारुजत्) । आ दधिक्राः शवसा पञ्च कृष्टीः (आ द॑धि॒क्राः शव॑सा॒ पञ्च॑ कृ॒ष्टीः) । अग्रेगाः (अग्रे॒गाः) ॥ </p>
<h2>Padamanjari</h2>
<hr />
<p>index: 3.2.67
sutra: जनसनखनक्रमगमो विट्</p>
<hr />
<p>जनसनखनक्रमगमो विट्॥ विशेषणार्थश्चोति।'विवनोः'  इत्युच्यमाने हि क्विबादीनामपि ग्रहणं स्यात्। अथात्र निरनुबन्धकत्वादस्यैव ग्रहणम्?'वेरपृक्तस्य'  इत्यत्राप्यस्यैव ग्रहणं स्यात्। अथात्र क्विबादीनामपि ग्रहणं स्यात्?'विड्वनोरनुनासिकस्यात्'  इत्यत्रापि स्यादिति समानं वचेति भावः। गोषा इति।'सनोतेरनः'  इति षत्वम्। अग्रेगा इति। पूर्ववदलुक्॥</p></div>