<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.4.45.html">
            <button class="muted-button">Prev 5.4.45</button>
        </a>
        <a href="5.4.47.html">
            <button class="muted-button">Next 5.4.47</button>
        </a>
        </nav><h2>Kashika</h2>
<hr />
<p>index: 5.4.46
sutra: अतिग्रहाव्यथनक्षेपेष्वकर्तरि तृतीयायाः</p>
<hr />
<p>अतिक्रम्य ग्रहः अतिग्रहः। अचलनमव्यथनम्। क्षेपो निन्दा। अतिग्रहादिविषये या तृतीया तदन्ताद् वा तसिः प्रत्ययो भवति, सा चेत् कर्तरि न भवति। वृत्तेन अतिगृह्यते वृत्ततोऽतिगृह्यते। चारित्रेण अतिगृह्यते चारित्रतोऽतिगृह्यते। सुष्ठुवृत्तवानन्यानतिक्रम्य वृत्तेन गृह्यते इत्यर्थः। अव्यथने वृत्तेन न व्यथते वृत्ततो न व्यथते। चारित्रेण न व्यथते चारित्रतो न व्यथते। वृत्तेन न चलति इत्यर्थः। क्षेपे वृत्तेन क्षिप्तो वृत्ततः क्षिप्तः। चारित्रेण क्षिप्तः चारित्रतः क्षिप्तः। वृत्तेन निन्दितः इत्यर्थः। अकर्तरि इति किम्? देवदत्तेन क्षिप्तः।</p>
<h2>Siddhanta Kaumudi</h2>
<hr />
<p>index: 5.4.46
sutra: अतिग्रहाव्यथनक्षेपेष्वकर्तरि तृतीयायाः</p>
<hr />
<p>अकर्तरि तृतीयान्ताद्वा तसिः स्यात् । अतिक्रम्य ग्रहोऽतिग्रहः । चारित्रेणातिगृह्यते । चारित्रतोऽतिगृह्यते । चारित्रेणान्यनतिक्रम्य वर्तत इत्यर्थः । अव्यथनमचलनम् । वृत्तेन न व्यथते । वृत्ततो न व्यथते । वृत्तेन न चलतीत्यर्थः । क्षेपे । वृत्तेन क्षिप्तः । वृत्ततः क्षिप्तः । वृत्तेन निन्दित इत्यर्थः । अकर्तरीति किम् । देवदत्तेन क्षिप्तः ॥ </p>
<h2>Padamanjari</h2>
<hr />
<p>index: 5.4.46
sutra: अतिग्रहाव्यथनक्षेपेष्वकर्तरि तृतीयायाः</p>
<hr />
<p>अतिक्रम्य ग्रहोऽतिग्रह इति। अतिशब्दोऽत्रातिक्रमणे वर्तते इति दर्शयति। अतिशब्दो हि ससाधनेऽप्यतिक्रमणे दृष्टः, तद्यथा -'तस्माद्ब्राह्मणे राजन्यवानत्यन्यं ब्राह्मणम्'  इति,'न वै देवा नमस्कारमति'  इति च। तेन तस्यातिक्रमणमात्रे वृत्तिर्न सम्भवति। वृतेनातिगृह्यत इति। बहुष्वासीनेष्वन्यातिक्रमेणायमसाविति विज्ञायत इत्यर्थः, तत्र वृतं कारणम्। चारित्रेणेति।'चरेर्वृते ह्रस्वश्च वा'  इति णित्रन्प्रत्ययः-चरित्रम्, चारित्रम् ॥</p></div>