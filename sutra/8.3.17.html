<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.3.16.html"><button class="muted-button">Prev 8.3.16</button></a>
        <a href="8.3.18.html"><button class="muted-button">Next 8.3.18</button></a>
        </nav><h2 class="title">भोभगोअघोअपूर्वस्य योऽशि</h2><p class="sname"><font color=blue>8-3-17 भोभगोअघोअपूर्वस्य यः अशि</font> <font color="DeepPink"> पदस्य</font> <font color="ForestGreen">पूर्वत्र असिद्धम्</font> <font color="Red">संहितायाम्</font> <font color="Maroon">रोः</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>भो-भगो-अघो-अपूर्वस्य पदस्य रोः अशि यः</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>भोस्, भगोस्, अघोस् - एतेषाम् अन्ते विद्यमानस्य पदान्त-रुँ-वर्णस्य, तथा च अवर्णात् अनन्तरम् विद्यमानस्य पदान्त-रुँ-वर्णस्य संहितायाम् अश्-वर्णे परे यकारादेशः भवति ।</p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>In the context of संहिता, A पदान्त रुँ that is present either at the end of भोस्/भगोस्/अघोस्, or after the letter अ/आ is converted to यकार when followed by a letter from the अश् प्रत्याहार.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>भोर्भगोरघोरित्येवं पूर्वस्य अवर्णपूर्वस्य च रोः रेफस्य यकारादेशो भवति अशि परतः। भो अत्र। भगो अत्र। अघो अत्र। अभो ददाति। भगो ददाति। अघो ददाति। अपूर्वस्य क आस्ते, कयास्ते। ब्राह्मणा ददति। पुरुषा ददति। भोभगोअघोअपूर्वस्य इति किम्? अग्निरत्र। वायुरत्र। अश्ग्रहणं किम्? वृक्षः। प्लक्षः। न एतदस्ति, संहितायाम् इत्यनुवर्तते। तर्हि अश्ग्रहणमुत्तरार्थम्। <b>हलि सर्वेषाम्</b> <a href="8.3.22.html">8.3.22</a> इत्ययं लोपः अशि हलि यथा स्यात्, इह मा भूत्, वृक्षं वृश्चतीति वृक्षवृट्, तमाचष्टे यः स वृक्षवयति, वृक्षवयतेरप्रत्ययः वृक्षव् करोति। अथ तत्र एव अश्ग्रहणं कस्मान् न कृतम्? उत्तरार्थम्, <b>मोऽनुस्वारः</b> <a href="8.3.23.html">8.3.23</a> इति हल्मात्रे यथा स्यात्। <b>व्योर्लघुप्रयत्नतरः शाकटायनस्य</b> <a href="8.3.18.html">8.3.18</a>, <b>लोपः शाकल्यस्य</b> <a href="8.3.19.html">8.3.19</a> इत्येतच् च वृक्षव् करोति इत्यत्र मा भूतित्यश्ग्रहणम्। रोः इत्येव, प्रातरत्र। पुनरत्र।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>एतत्पूर्वस्य रोर्यादेशः स्यादशि परे । असन्धिः सौत्रः ॥ लोपः शाकल्यस्य &lt;{SK67}&gt; । देवा इह । देवायिह । अशि किम् । देवाः सन्ति । यद्यपीह यत्वस्यासिद्धत्वाद्विसर्गो लभ्यते तथापि विसर्गस्य स्थानिवद्भावेन रुत्वाद्यत्वं स्यात् । नह्ययमल्विधिः । रोरिति समुदायरूपाश्रयणात् । भोस् भगोस् अघोस् इति सकारान्ता निपाताः । तेषां रोर्यत्वे कृते ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>एतत्पूर्वस्य रोर्यादेशोऽशि। देवा इह, देवायिह। भोस् भगोस् अघोस् इति सान्ता निपाताः। तेषां रोर्यत्वे कृते॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p><pt></p>
<p><b>अश्</b> = सर्वे स्वराः + मृदुव्यञ्जनानि (वर्गतृतीयचतुर्थपञ्चमाः, अन्तःस्थाः, हकारः) ।  <light>खर्-प्रत्याहास्थान् वर्णान् विहाय अन्ये सर्वे वर्णाः सर्वे अश्-प्रत्याहारे विद्यन्ते ।</light></p>
<p></pt></p>
<p>पदान्ते विद्यमानस्य रुँवर्णस्य प्रकृतसूत्रेण द्वयोः स्थलयोः यकारादेशः विधीयते । क्रमेण विवरणम् एतादृशम् —</p>
<p><hlb>1. भोस्, भगोस्, अघोस् एतेषाम् अन्ते विद्यमानस्य रुँ-इत्यस्य यकारादेशः </hlb> </p>
<p><qt>भोस्</qt>, <qt>भगोस्</qt> तथा च <qt>अघोस्</qt> —एते त्रयः शब्दाः निपाताः (अतश्च, अव्ययसंज्ञकाः, अतश्च पदसंज्ञकाः) सन्ति । <b>चादयोऽसत्वे</b> <a href="1.4.57.html">1.4.57</a> इत्यत्र निर्दिष्टस्य चादिगणस्य आकृतिगणत्वात् एते शब्दाः पण्डितैः तत्रैव समाविश्यन्ते । एते त्रयः अपि शब्दाः सम्बोधनवाचकाः सन्ति । सामान्यरूपेण 'भोस्' इति अव्ययम् मनुष्याणाम् सम्बोधनार्थम्; 'भगोस्' इति अव्ययम् देवानाम् सम्बोधनार्थम्, 'अघोस्' इति अव्ययं च राक्षसानाम् सम्बोधनार्थम् उपयुज्यते । एतेषाम् सर्वेषाम् अन्ते विद्यमानस्य सकारस्य <b>ससजुषो रुः</b> <a href="8.2.66.html">8.2.66</a> इत्यनेन रुँत्वे कृते, अश्-वर्णे परे प्रकृतसूत्रेण तस्य यकारादेशः भवति । उदाहरणानि एतानि —</p>
<ol>
<li><qt>भोस्-जनाः</qt> इत्यत्र यकारनिर्माणम् —</li>
</ol>
<p><pr></p>
<p>भोस् जनाः</p>
<p>→ भोरुँ जनाः [<b>ससजुषोः रुँः</b> <a href="8.2.66.html">8.2.66</a> इति पदान्तसकारस्य रुँत्वम्  ।</p>
<p>→ भोय् जनाः [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति रुँ-इत्यस्य अश्-वर्णे परे यकारादेशः]</p>
<p>→ भो जनाः [<b>हलि सर्वेषाम्</b> <a href="8.3.22.html">8.3.22</a> इति यकारलोपः]</p>
<p></pr></p>
<ol>
<li><qt>भगोस् ईश्वराः</qt> इत्यत्र यकारनिर्माणम् —</li>
</ol>
<p><pr></p>
<p>भगोस् ईश्वराः</p>
<p>→ भगोरुँ ईश्वराः  [<b>ससजुषोः रुँः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ भगोय् ईश्वराः  [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति रुँ-इत्यस्य अश्-वर्णे परे यकारादेशः]</p>
<p>→ भगो ईश्वराः  [<b>ओतो गार्ग्यस्य</b> <a href="8.3.20.html">8.3.20</a> इति यकारलोपः]</p>
<p></pr></p>
<ol>
<li><qt>अघोस् असुराः</qt> इत्यत्र यकारनिर्माणम् —</li>
</ol>
<p><pr></p>
<p>अघोस् असुराः</p>
<p>→ अघोरुँ असुराः  [<b>ससजुषोः रुँः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ अघोय् असुराः  [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति रुँ-इत्यस्य अश्-वर्णे परे यकारादेशः]</p>
<p>→ अघो असुराः  [<b>ओतो गार्ग्यस्य</b> <a href="8.3.20.html">8.3.20</a> इति यकारलोपः]</p>
<p></pr></p>
<p><note>अव्ययवाचिशब्देभ्यः सुप्-प्रत्यये कृते <b>अव्ययादाप्सुपः</b> <a href="2.4.82.html">2.4.82</a> इत्यनेन तस्य लोपः भवति, ततश्च <b>सुप्तिङन्तं पदम्</b> <a href="1.4.14.html">1.4.14</a> इति एतेषाम् पदसंज्ञा अपि भवति । अतः अव्यययानां नित्यम् पदत्वम् स्वीक्रियते । उपरि दत्तेषु उदाहरणेषु <qt>भोस्</qt>, <qt>भगोस्</qt>, <qt>अघोस्</qt> एते त्रयः अपि पदसंज्ञकाः सन्ति, अतः एतेषाम् अन्ते विद्यमानस्य सकारस्य रुँत्वम्, ततश्च यकारादेशः अपि सम्भवति ।</p>
<p></note></p>
<p><hlb>2. अवर्णात् (अकारात् /आकारात्) अनन्तरम् विद्यमानस्य पदान्त-रुँ-इत्यस्य यकारादेशः </hlb> </p>
<p>अकारात् उत आकारात् अनन्तरम् पदान्ते रुँ-वर्णः विधीयते चेत् तस्य अश्-वर्णे परे यकारादेशः भवति । उदाहरणानि एतानि —</p>
<ol>
<li><qt>देवा + जस् + गच्छन्ति</qt> इत्यत्र पदान्तसकारस्य रुँत्वे कृते तस्य प्रकृतसूत्रेण यकारादेशः भवति —</li>
</ol>
<p><pr></p>
<p>देवा जस् गच्छन्ति</p>
<p>→ देवास् गच्छन्ति [<b>प्रथमयोः पूर्वसवर्णः</b> <a href="6.1.102.html">6.1.102</a> इति पूर्वसवर्णदीर्घः आकारः]</p>
<p>→ देवारुँ  गच्छन्ति [<b>ससजुषोः रुँः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ देवाय्  गच्छन्ति [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति रुँ-इत्यस्य अश्-वर्णे परे यकारादेशः]</p>
<p>→ देवा गच्छन्ति  [<b>हलि सर्वेषाम्</b> [[8.3.22] इति यकारलोपः]</p>
<p></pr></p>
<ol>
<li><qt>राम + सुँ + आसीत्</qt> इत्यत्र पदान्तसकारस्य रुँत्वे कृते तस्य प्रकृतसूत्रेण यकारादेशः भवति —</li>
</ol>
<p><pr></p>
<p>राम सुँ आसीत्</p>
<p>→ राम रुँ आसीत् [<b>ससजुषोः रुँः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ रामय् आसीत् [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति अश्-वर्णे परे यकारादेशः]</p>
<p>→ राम आसीत् [<b>लोपः शाकल्यस्य</b> <a href="8.3.19.html">8.3.19</a> इति यकारलोपः]</p>
<p></pr></p>
<ol>
<li><hl>देवाँ अच्छा सुमती</hl> (ऋग्वेदः ४.१.२) — इत्यत्र <qt>देवान्</qt>-शब्दस्य नकारस्य रुँत्वे कृते तस्य प्रकृतसूत्रेण यकारादेशः भवति —</li>
</ol>
<p><pr></p>
<p>देवान् + अच्छा</p>
<p>→ देवारुँ + अच्छा [<b>दीर्घादटि समानपादे</b> <a href="8.3.9.html">8.3.9</a> इति वैकल्पिकं रुँत्वम् ]</p>
<p>→ देवाँरुँ + अच्छा [<b>आतोऽटि नित्यम्</b> <a href="8.3.3.html">8.3.3</a> इति अनुनासिकत्वम]</p>
<p>→ देवाँय् + अच्छा [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति यकारादेशः]</p>
<p>→ देवाँ अच्छा [<b>लोपः शाकल्यस्य</b> <a href="8.3.19.html">8.3.19</a> इति यकारलोपः]</p>
<p></pr></p>
<p><title>दलकृत्यम्</title></p>
<p><b>1. रुँ-वर्णस्य इति किमर्थम् ? </b> पदान्ते विद्यमानस्य रेफस्य अनेन सूत्रेण यकारादेशः न भवति । यथा,  <qt>पितृ ङस् इति</qt> इत्यत्र ऋकार-अकारयोः <b>ऋत उत्</b> <a href="6.1.111.html">6.1.111</a> इत्यनेन उकारादेशे कृते, <b>उरण् रपरः</b> <a href="1.1.51.html">1.1.51</a> इत्यनेन रपरत्वे, पदान्तरेफस्य प्रकृतसूत्रेण यकारादेशः न भवति । प्रक्रिया इयम् —</p>
<p><pr></p>
<p>पितृ + ङस् + इति</p>
<p>→ पितृ + अस् + इति [इत्संज्ञालोपः]</p>
<p>→ पितुर्  + स् + इति [<b>ऋत उत्</b> <a href="6.1.111.html">6.1.111</a> इति ऋकार-अकारयोः एकः उकारादेशः, सः च <b>उरण् रपरः</b> <a href="1.1.51.html">1.1.51</a> इति रपरः]</p>
<p>→ पितुर् + इति  [<b>रात्सस्य</b> <a href="8.2.24.html">8.2.24</a> इति रेफात् परस्य सकारस्य लोपः । अवशिष्टस्य 'पितुर्' इत्यस्य <b>सुप्तिङन्तं पदम्</b> <a href="1.4.14.html">1.4.14</a> इति पदसंज्ञा भवति ।]</p>
<p>→ पितुरिति [अत्र पदान्ते रुँ इति नास्ति, अतः अत्र <b>भोभगोअघोअपूर्वस्य योऽशि</b> <a href="8.3.17.html">8.3.17</a> इति सूत्रम् नैव प्रवर्तते । केवलं वर्णमेलनं कृत्वा अन्तिमं रूपं सिद्ध्यति ।]</p>
<p></pr></p>
<p>एवमेव <qt>पुनर् गच्छति</qt> इत्यत्र संहितायाम् सत्याम् अपि रेफस्य अश्-वर्णे परे (गकारे परे) यकारादेशः न भवति, अपि तु केवलम् वर्णमेलनम् कृत्वा <qt>पुनर्गच्छति</qt> इति रूपं सिद्ध्यति । </p>
<p><b>3. अकारात् / आकारात् परस्य रुँ-वर्णस्य इति किमर्थम् ? </b> यत्र रुँ-वर्णात् पूर्वम् अन्यः वर्णः विद्यते, तत्र प्रकृतसूत्रेण यकारादेशः न भवति । यथा, 'मुनि + सुँ + इति' इत्यत्र सुँ-प्रत्ययस्य रुँत्वे कृते तस्य यकारादेशः न भवति । प्रक्रिया इयम् —</p>
<p><pr></p>
<p>मुनि + सुँ + इति [प्रथमैकवचनस्य सुँ-प्रत्ययः]</p>
<p>→ मुनि + रुँ + इति [&lt;ससजुषो रुँः_ <a href="8.2.66.html">8.2.66</a> इति रुँत्वम्]</p>
<p>→ मुनि + र् + इति [<b>उपदेशेऽजनुनासिक इत्</b> <a href="1.3.2.html">1.3.2</a> इति उकारस्य इत्संज्ञा । <b>तस्य लोपः</b> <a href="1.3.9.html">1.3.9</a> इति लोपः]</p>
<p>→ मुनिरिति [अत्र पदान्त-रुँ-वर्णस्य अश्-वर्णे परे प्रकृतसूत्रेण यकारादेशः न भवति, यतः रेफात् पूर्वम् अवर्णः न विद्यते । अतः अत्र केवलम् वर्णमेलनं कृत्वा रूपं सिद्ध्यति ।]</p>
<p></pr></p>
<p><b>4. अश्-वर्णे परे इति किमर्थम् ? </b> यदि पदान्त-रुँवर्णात् परः अश् वर्णः नास्ति, तर्हि तत्र प्रकृतसूत्रम् नैव प्रवर्तते । यथा, <qt>राम + सुँ + तरति</qt> इत्यत्र पदान्तसकारस्य रुँत्वे कृते अग्रे अश्-वर्णस्य अभावात् रुँ-इत्यस्य यकारादेशः न भवति —</p>
<p><pr></p>
<p>राम सुँ तरति</p>
<p>→ राम रुँ तरति [<b>ससजुषोः रुँः</b> <a href="8.2.66.html">8.2.66</a> इति पदान्तसकारस्य रुँत्वम् ]</p>
<p>→ रामः तरति [<b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गादेशः । अत्र रुँ-वर्णात् परः अश्-वर्णः नास्ति अतः अत्र प्रकृतसूत्रं नैव प्रवर्तते ।]</p>
<p></pr></p>
<p><title>बाध्यबाधकभावः</title></p>
<p>प्रकृतसूत्रेण अवर्णात् (अकारात् / आकारात्) परस्य रुँ-वर्णस्य अश्-वर्णे परे यकारादेशः विधीयते । परन्तु यत्र रुँ-वर्णात् पूर्वम् ह्रस्वः अकारः अस्ति, तत्र द्वयोः स्थलयोः प्रकृतसूत्रस्य सपादसप्ताध्याय्याः सूत्राभ्याम् बाधः भवति । एते स्थले एतादृशे —</p>
<p><b>1. ह्रस्व-अकारात् परस्य पदान्त-रुँ-वर्णस्य ह्रस्व-अकारे परे <b>अतो रोरप्लुतादप्लुते</b> <a href="6.1.113.html">6.1.113</a> इति उकारादेशः भवति । </b> यथा —</p>
<p><pr></p>
<p>राम + सुँ + अस्ति</p>
<p>→ राम + रुँ + अस्ति [<b>ससजुषो रुः</b> <a href="8.2.66.html">8.2.66</a> इति रुँत्वम्]</p>
<p>→ राम + उ + अस्ति [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इत्यनेन अश्-वर्णे परे पदान्त-रुँ-वर्णस्य यकारादेशे प्राप्ते; तस्य असिद्धत्वात् <b>अतो रोरप्लुतादप्लुते</b> <a href="6.1.113.html">6.1.113</a> इति सपादसप्ताध्यायीसूत्रेण अत्र उकारादेशः भवति । <b>अतो रोरप्लुतादप्लुते</b> <a href="6.1.113.html">6.1.113</a> इत्यस्य कृते <b>ससजुषो रुः</b> <a href="8.2.66.html">8.2.66</a>  इति सूत्रम् तु आश्रयात् सिद्धम् एव ज्ञेयम् ।]</p>
<p>→ रामो अस्ति [<b>आद्गुणः</b> <a href="6.1.87.html">6.1.87</a> इति गुणैकादेशः]</p>
<p>→ रामोऽस्ति [<b>एङः पदान्तादति</b> <a href="6.1.109.html">6.1.109</a> इति पूर्वरूपैकादेशः]</p>
<p></pr></p>
<p><b>2. ह्रस्व-अकारात् परस्य पदान्त-रुँ-वर्णस्य हश्-वर्णे परे (मृदुव्यञ्जने परे) <b>हशि च</b> <a href="6.1.114.html">6.1.114</a> इति उकारादेशः भवति ।</b> यथा —</p>
<p><pr></p>
<p>राम + सुँ + गच्छति</p>
<p>→ राम + रुँ + गच्छति [<b>ससजुषो रुः</b> <a href="8.2.66.html">8.2.66</a> इति रुँत्वम्]</p>
<p>→ राम + उ + गच्छति [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इत्यनेन अश्-वर्णे परे पदान्त-रुँ-वर्णस्य यकारादेशे प्राप्ते; तस्य असिद्धत्वात् <b>हशि च</b> <a href="6.1.114.html">6.1.114</a> ] इति सपादसप्ताध्यायीसूत्रेण अत्र उकारादेशः भवति । <b>हशि च</b> <a href="6.1.114.html">6.1.114</a>  इत्यस्य कृते <b>ससजुषो रुः</b> <a href="8.2.66.html">8.2.66</a>  इति सूत्रम् तु आश्रयात् सिद्धम् एव ज्ञेयम् ।]</p>
<p>→ रामो गच्छति [<b>आद्गुणः</b> <a href="6.1.87.html">6.1.87</a> इति गुणैकादेशः]</p>
<p></pr></p>
<p>एतौ द्वौ अपवादौ / बाधकौ विहाय अन्यत्र सर्वत्र अवर्णात् परस्य पदान्त-रुँ-वर्णस्य अश्-वर्णे परे यकारादेशः एव भवति ।</p>
<p><title>सूत्रे 'अशि' शब्दग्रहणम् व्यर्थम् </title></p>
<p>अस्मिन् सूत्रे 'अशि' इति शब्दः वस्तुतः अनावश्यकः अस्ति । <b>भोभगोअघोअपूर्वस्य यः</b> इत्येव सूत्रम् क्रियते चेदपि खर्-वर्ण परे <b>खरवसानयोर्विसर्जनीयः</b> <a href="8.3.15.html">8.3.15</a> इति पूर्वसूत्रेण रुँ-इत्यस्य विसर्गादेश: एव भवेत्, अतः तद्भिन्नस्थलेषु (इत्युक्ते, अश्-वर्णे परे एव)  <b>भोभगोअघोअपूर्वस्य यः</b> इत्यनेन यकारादेशः सम्भवति । तथापि अस्मिन् सूत्रे 'अशि' इति विशिष्टनिर्देशः कृतः अस्ति । एतद् ग्रहणम् उत्तरसूत्रार्थम् अस्ति इति अस्य सूत्रस्य भाष्ये स्पष्टीक्रियते । </p>
<p>सिद्धान्तकौमुद्यां दीक्षितेन तु — <qt>अशि</qt> इति ग्रहणम् विसर्गस्य यकारादेशनिषेधार्थम् क्रियते —‌ इति कश्चन पक्षः उपस्थापितः अस्ति । इत्युक्ते, <qt>राम सुँ तरति</qt> एतादृशेषु स्थलेषु सुँ-प्रत्ययस्य रुँत्वे कृते, ततः <b>खरवसानयोर्विसर्जनीयः</b> <a href="8.3.15.html">8.3.15</a>  इत्यनेन रेफस्य विसर्गादेशे कृते,  <b>स्थानिवदादेशोऽनल्विधौ</b> <a href="1.1.56.html">1.1.56</a>  इति स्थानिवद्भावेन विसर्गस्य स्थाने रुँ इति (अनेकाल्-स्थानिनम्) गृहीत्वा पदान्तरुँवर्णस्य &lt;ऽपुनः प्रसङ्गविज्ञानात् सिद्धम्ऽ&gt; इति परिभाषया <b>भोभगोअघोअपूर्वस्य यः</b> इत्यनेन यः यकारादेशः सम्भवति, तस्य निवारणार्थम् अस्मिन् सूत्रे 'अशि' इति स्पष्टः निर्देशः क्रियते — इति अत्र दीक्षितमतम् । अस्मिन् सन्दर्भे कौमुद्याम्, बालमनोरमायां च एतादृशं विवरणं लभ्यते —</p>
<p><source></p>
<p>देवाः सन्ति । यद्यपि इति यत्वस्य असिद्धत्वात् विसर्गः लभ्यते, तथापि विसर्गस्य स्थानिवद्भावेन रुत्वात् यत्वं स्यात् । न हि अयम् अल्विधिः । रोः इति समुदायरूपाश्रयणात् । <light>— सिद्धान्तकौमुदी </light></p>
<p>ननु इह अश्-ग्रहणं व्यर्थम् । न च 'देवार्-सन्ति' इति स्थिते रेफस्य यत्वव्यावृत्त्यर्थं तद् इति वाच्यम् ; यत्वस्य असिद्धतया विसर्गे सति सत्वे 'देवास्सन्ति' इति सिद्धेः ।... अस्तु यत्वस्य असिद्धत्वात् रेफस्य विसर्गः, तथापि तस्य स्थानिवद्भावेन रुत्वात् यत्वं दुर्वारम् । अतः अश्-ग्रहणम् आवश्यकम् इति भावः । ननु यत्वविधौ विसर्गस्य स्थानिवद्भावेन कथं रुत्वम्,  अनल्विधौ इति निषेधात् ? ... यद्यपि यत्वविधिः विसर्गस्थानिभूतं रेफम् आश्रयति, तथापि न अल्विधिः । ह्रस्वत्वादिरूपवर्णमात्रवृत्तिधर्मपुरस्कारेण स्थान्यलाश्रयत्वस्य तत्र विवक्षितत्वात् । प्रकृते च यत्वविधिः रुत्वेनैव रेफम् आश्रयति न तु रेफत्वेन, तथा सति प्रातरत्र इत्यादौ अतिव्याप्तेः । रुत्वं च रेफ-उकारसमुदायधर्मः, न तु रेफमात्रवृत्तिः । अतः यत्वे कर्तव्ये विसर्गस्य स्थानिवद्भावेन रुत्वात् यत्वं स्यात् । अतः अशि इति परनिमित्तम् आश्रितम् इति भावः ।<light>— बालमनोरमा </light></p>
<p></source></p>
<p>परन्तु लघुशब्देन्दुशेखरे नागेशेन अस्य पक्षस्य खण्डनं कृतम् अस्ति । अस्मिन् विषये अधिकम् ज्ञातुम् मूलग्रन्थः एव द्रष्टव्यः ।</p>
<p><title>'असन्धिः सौत्रः' इति दीक्षितमतम् चिन्त्यम्</title></p>
<p>अस्मिन् सूत्रे प्रयुक्ताः <qt>भो, भगो, अघो</qt> एते शब्दाः सिद्धान्तकौमुद्याम् दीक्षितेन ओकारान्ताः स्वीकृताः सन्ति । अस्यां स्थितौ सूत्रनिर्माणसमये वस्तुतः <b>एङः पदान्तादति</b> <a href="6.1.109.html">6.1.109</a> इत्यनेन पूर्वरूपैकादेशं कृत्वा <qt>भोभगोऽघोऽपूर्वस्य</qt> इति निर्देशः भवेत् । परन्तु पाणिनिना तादृशः सन्धिः अत्र न कृतः दृश्यते । अयम् असन्धिः सौत्रः (सूत्रविशिष्टः, भाषायाम् उपयोक्तुम् अनुचितः)  —  इति अत्र दीक्षितस्य अभिप्रायः वर्तते । अयं पक्षः वस्तुतस्तु चिन्त्यः एव । अत्र विद्यमानाः <qt>भो, भगो, अघो</qt> एते शब्दाः मूलरूपेण <qt>भोस्, भगोस्, अघोस्</qt> इति सकारान्ताः सन्ति,  तेषु विद्यमानस्य सकारस्य  रुत्वे यकारः, तस्य च लोपे कृते <qt>भोभगोअघोअपूर्वस्य</qt> इति शब्दः सिद्ध्यति, तत्र लोपस्य असिद्धत्वात् <b>एङः पदान्तादति</b> <a href="6.1.109.html">6.1.109</a> इत्यस्य नैव प्रसक्तिः भवति, अतः अत्र <qt>भोभगोअघोअपूर्वस्य</qt> इत्येव शब्दः उचितः अस्ति । दीक्षितेन प्रौढमनोरमायां स्वयम् अपि अयमेव पक्षः अङ्गीकृतः दृश्यते ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p><b>भोभगोऽघोऽपूर्वस्य योऽशि</b> - भोभगो ।रोस्सुपी॑त्यतोरो॑रि त्यनुवर्तते । भो भगो अघो अ इत्येषां द्वन्द्वः । एतो पूर्वे यस्मादिति बहुव्रीहिः । पूर्वशब्दश्च प्रत्येकं संबध्यते — भोपूर्वकस्य भगोपूर्वकस्य अघोपूर्वकस्य अकारपूर्वकस्य च रोरिति । तदाह — एतत्पूर्वकस्येति । अत्र सूत्रे भगो अघो इत्यत्र, अघो अपूर्वस्येत्यत्र च एङः पदान्तादतीति पूर्वरूपमाशङ्क्याह — असन्धिरिति । सन्ध्यभावः सूत्रप्रयुक्त इत्यर्थः ।कृतलब्धे॑त्यण् । देवाय् इह इति स्थिते सस्य रुः । तस्य अश्परकत्वाभावाद्यत्वं न । किन्तु विसर्गः ।विसर्जनीयस्य सः॑ । नन्विह अश्ग्रहणं व्यर्थम् । नच देवार् — सन्तीति स्थिते रेफस्य यत्वव्यावृत्त्यर्थं तदिति वाच्यं यत्वस्याऽसिद्धतया विसर्गे सति सत्वे देवास्सन्तीति सिद्धेरिति शङ्कते — यद्यपीति । परिहरति-तथापीति । अस्तु यत्वस्यासिद्धत्वाद्रेफस्य विसर्गः, तथापि तस्य स्थानिवद्भावेन रुत्वाद्यत्वं दुर्वारम् । अतोऽश्ग्रहणमावश्यकमिति भावः । ननु यत्वविधौ विसर्गस्य स्थानिवद्भावेन कथं रुत्वम् । अनल्विधाविति निषेधात् । विसर्गस्थानिभूतं रेफमाश्रित्य प्रवर्तमानस्य यत्वविधेः स्थान्यलाश्रयत्वादित्यत आह — न ह्रमल्विधिरिति । कुत इत्यत आह — रोरिति समुदायरूपाश्रयणादिति । यद्यपि यत्वविधिर्विसर्गस्थानिभूतं रेफमाश्रयति, तथापि नाऽल्विधिः । ह्रस्वत्वादिरूपवर्णमात्रवृत्तिधर्मपुरस्कारेण स्थान्यलाश्रयत्वस्य तत्र विवक्षितत्वात् । प्रकृते च यत्वविधी रुत्वेनैव रेफमाश्रयति नतु रेफत्वेन, तथा सति प्रातरत्रेत्यादावतिव्याप्तेः । रुत्वं च रेफोकारसमुदायधर्मो न तु रेफमात्रवृत्ति । अतो यत्वविधिर्विसर्गस्थानिभूतं न रेफं वर्णमात्रवृत्तिधर्मपुरस्कारेणाश्रयतीति नाल्विधिः । अतो यत्वे कर्तव्ये विसर्गस्य स्थानिवद्भावेन रुत्वाद्यत्वं स्यात् । अतोऽशीति परनिमित्तमाश्रितमिति भावः । निपाता इति । चादेराकृतिगणत्वादिति भावः । रोर्यत्वे कृत इति ।भोभगोअघो इत्यनेने॑ति शेषः । 'भोय्-अच्युत' इति स्थितेलोपश्शाकल्यस्ये॑ति न भवति, यकारस्य अपूर्वकत्वाऽभावात् ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 8.3.17
sutra: भोभगोअघोअपूर्वस्य योऽशि</p>
<hr />
<p>अश्ग्रहणमनर्थकमन्यत्राभावात्, अशोऽन्यः खर्भवति, तत्र च'पूर्वत्रासिद्धम्'  इति यत्वस्यासिद्धत्वाद्विसर्जनीयेन भाव्यम्, कृते विसर्जनीये स्थानिवद्भावाद् रुग्रहणे ग्रहणात् स्यात्प्रसङ्ग इति चेत् ? न; अल्स्थानिकत्वात् । अत्र हि रोर्यो रेफस्य विसर्जनीयस्य स्थानी, न पुना रुरेव । किञ्च - यत्वस्याप्यस्य रोर्यो रेफः स एव स्थानी, न पुना रुरेव । तस्मादल्विधित्वादपि नास्ति स्थानिवद्भावः । संहिताधिकाराच्चावसाने यत्वं न भविष्यति, तस्मादश्ग्रहणमनर्थकम् ? इत्यत आह - अश्ग्रहणमुतरार्थमिति । एतदेव व्यनक्ति - हलि सर्वेषामिति । वृक्षवयतेरप्रत्यय इति । स पुनर्विच, न क्विप् । क्विपि हि एकदेशविकृतस्यानन्यत्वाद्वयति ग्रहणेन ग्रहणाद्वकारस्य सम्प्रसारणं स्यात् ।'लोपो व्योर्वलि'  इति वलोपः । स्थानिवत्वं च णेरत्र क्वौ लुप्तत्वान्न विद्यते । विचि तु णिलोपस्य स्थानिवद्भावाद्वलोपो नास्ति । सम्प्रसारणस्य त्वप्रसङ्ग एव ।'हलि सर्वेषाम्'  इत्यनेन तु लोपे कर्तव्ये'पूर्वत्रासिद्धे न स्थानिवत्'  इति स्थानिवत्वनिषेधाद् वलोपः स्यादिति विशेष्यते । अथ ककारे परतः'लोपो व्योः'  इति वलोपः कस्मान्न भवति, णिलोपस्य स्थानिवद्भावए नास्ति, पदान्तविधौ प्रतिषेधात्, वकारस्य पदान्तत्वात् ? नैष दोषः; भावसाधनस्त्वत्र विधिशब्दः, ततश्च पदान्ते विधीयमाने स्थानिवत्वनिषेधः । न च लोपः पदान्तः; तस्याभावरूपत्वात् । अथेति । यदि'हलि सर्वेषाम्'  इत्यत्राश्ग्रहणस्य प्रयोजनम्, तत्रैवं वक्तव्यम् -'हशि'  इति, तत्किं हल्ग्रहणं कृत्वाऽश्ग्रहणेन तद्विशेष्यत इति प्रश्नार्थः । एवकारो भिन्नक्रमः, तत्र हश्ग्रहणमेव कस्मान्न कृतमिति । उतरार्थमिति । यदि तत्र हश्ग्रहणÄ क्रियते,'मो' नुस्वारःऽ इत्यत्र पुनर्हल्ग्रहणं कर्तव्यम् । हल्मात्रे यथा स्यादिति । सर्वथोभाभ्यां ग्रहणाभ्यां न मुच्यामहे इति भावः । तथाप्यत्राश्ग्रहणानुरोधे प्रयोजनं वक्तव्यम् ? तदाह - व्योर्लघुप्रयत्नतर इति ॥</p></div>