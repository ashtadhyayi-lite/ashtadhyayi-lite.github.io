<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="4.1.101.html">
            <button class="muted-button">Prev 4.1.101</button>
        </a>
        <a href="4.1.103.html">
            <button class="muted-button">Next 4.1.103</button>
        </a>
        </nav><h2>Kashika</h2>
<hr />
<p>index: 4.1.102
sutra: शरद्वच्छुनकदर्भाद्भृगुवत्साग्रायणेषु</p>
<hr />
<p>गोत्रे इत्येव। शरद्वत् शुनक दर्भ इत्येतेभ्यो गोत्रापत्ये फक् प्रत्ययो भवति यथासङ्ख्यं भृगुवत्साग्रायणेषु अर्थेषु अपत्यविशेषेषु। शारद्वतायनो भवति भार्गवश्चेत्। शारद्वतोऽन्यः। शौनकायनो भवति वात्स्यश्चेत्। शौनकोऽन्यः। दार्भायणो भवति आग्रायणश्चेत्। दार्भिरन्यः। शरद्वच्छुनकशब्दौ बिदादी। ताभ्यामञोऽपवादः फक्।</p>
<h2>Siddhanta Kaumudi</h2>
<hr />
<p>index: 4.1.102
sutra: शरद्वच्छुनकदर्भाद्भृगुवत्साग्रायणेषु</p>
<hr />
<p>गोत्रे फक् । अञिञोरपवादः । आद्यौ बिदादी । शारद्वतायनो भार्गवश्चेत् । शारद्वतोऽन्यः । शौनकायनो वात्स्यश्चेत् । शौनकोऽन्यः । दार्भायणः आग्रायणश्चेत् । दार्भिरन्यः ॥</p>
<h2>Balamanorama</h2>
<hr />
<p>index: 4.1.102
sutra: शरद्वच्छुनकदर्भाद्भृगुवत्साग्रायणेषु</p>
<hr />
<p><em>शरद्वच्छुनकदर्भाद्भृगुवत्साग्रायणेषु</em> - शरद्वच्छुनक । शेषपूरणेन सूत्रं व्याचष्टे — गोत्रे फगिति । आद्यौ विदादी इति । शरद्वच्छुनकशब्दौ विदादी । अतस्तदुभयविषयेऽञपवाद इत्यर्थः । दर्भविषये त्विञोऽपवाद इति स्पष्टमेव । दर्भः — कस्चिदृषिः । ऋष्यणं बाधित्वा बाह्वादित्वादिञ् । आग्रायणश्चेदिति । अग्रो नाम कश्चिदृषिः । नडादिफगन्तोऽयम् । </p>
<h2>Padamanjari</h2>
<hr />
<p>index: 4.1.102
sutra: शरद्वच्छुनकदर्भाद्भृगुवत्साग्रायणेषु</p>
<hr />
<p>शरद्वदादीनां भृग्वादिवंशप्रभवानां कृत्रिमा अपि पुत्राः सन्ति, स्ववंशप्रभवा अपि, तत्रापत्यविशेषणं क्रियते । तत्र भृगुः शरद्वतोऽपत्यं न भवति; पूर्वभावित्वात् । एवं शुनकस्य वत्सः, तस्माद्भार्गंवश्च वात्स्यश्च आग्रायणश्चेति द्वन्द्वे युगपदधिकरणवचनतया वर्तिपदस्य बहुषु वृतेरत्रिभृग्विति'यञञोश्च'  इति च गोत्रप्रत्ययस्य लुक्, तदाह - भार्गवश्चेद्वात्स्यश्चेदिति । दार्भिरिति । दर्भशब्द ऋषिवचनो न भवति, बाह्वादिषु वा पाठयः ॥</p></div>