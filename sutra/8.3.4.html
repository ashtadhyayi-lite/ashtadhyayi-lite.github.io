<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.3.3.html"><button class="muted-button">Prev 8.3.3</button></a>
        <a href="8.3.5.html"><button class="muted-button">Next 8.3.5</button></a>
        </nav><h2>Sandhi Samaasa Split</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अनुनासिकात् (अन्यस्य) रोः पूर्वस्य परः अनुस्वारः </p>
<h2>Neelesh Sanskrit Brief</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अस्मिन् रुँत्वप्रकरणे रुँ-इत्यस्मात् पूर्वः वर्णः अनुनासिकः नास्ति चेत् तस्मात् परः अनुस्वारः भवति । </p>
<h2>Neelesh English Brief</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>If the रुँ letter generated in this रूत्वप्रकर does not cause the previous letter to get an अनुनासिक, then it will generate an अनुस्वार just after that previous letter. </p>
<h2>Neelesh Sanskrit Detailed</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अस्य सूत्रस्य अर्थम् सम्यग् रूपेण ज्ञातुमस्मिन् सूत्रे 'अन्यः' इति पदम् स्वीकरणीयम् । 'अनुनासिकात्' इत्युक्ते 'अनुनासिकात् अन्यः' । अस्मिन् अधिकारे  पदान्ते जायमानात्  रुँ-वर्णात्  पूर्ववर्णस्य विकल्पेन अनुनासिकम् भवति । अनुनासिकस्य अभावपक्षे रुँ-इत्यस्मात् यः पूर्वः वर्णः, तस्मात् अनन्तरम् वर्तमानसूत्रेण अनुस्वारः विधीयते ।</p>
<p>अतः अस्मिन् रूत्वप्रकरणे सर्वत्र - </p>
<p>(अ) रुँत्वात् पूर्ववर्णस्य विकल्पेन अनुनासिकः भवति, विकल्पाभावे च - </p>
<p>(आ) रुँत्वात् पूर्ववर्णस्य अग्रे अनुस्वारः आगच्छति ।</p>
<p>अस्य उदाहरणम् <b>समः सुटि</b> <a href="8.3.5.html">8.3.5</a> इत्यत्र दर्शितमस्ति ।</p>
<p>प्रश्नः- अनुस्वारः तथा  अनुनासिकम् एतयोर्मध्ये कः भेदः?</p>
<p>उत्तरम् - 'अनुनासिकम्' इति स्वयंरूपेण भिन्नः वर्णः नास्ति, एतत्  वर्णस्य एकः भेदः अस्ति । यथा - यकारस्य अनुनासिकः य्ँ-वर्णः । अकारस्य अनुनासिकः अँ वर्णः । आदयः । सर्वेषाम् स्वराणामनुनासिकभेदाः सन्ति । यकार-वकार-लकाराणामपि अनुनासिकभेदाः सन्ति । वर्गपञ्चमाः तु नित्यमनुनासिकाः एव सन्ति । अनुस्वारः तु स्वयं भिन्नः वर्णः अस्ति, यस्य गणना 'अयोगवाह'वर्णेषु क्रियते । (अयोगवाहाः अष्ट सन्ति - अनुस्वारः, विसर्गः, जिह्वामूलीयः, उपध्मानीयः, तथा चत्वारः यमाः ।)</p>
<p>अनुनासिक-अनुस्वारयोर्मध्ये उच्चारणस्यापि भेदः अस्ति । अनुनासिकस्य उच्चारणम् मुखेन सह नासिकया भवतिम तथा अनुस्वास्य उच्चारणम् केवलं नासिकया एव भवति ।</p>
<h2>Kashika</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अन्यशब्दोऽत्राध्याहर्तव्यः। तदपेक्षया चेयमनुनासिकातिति पञ्चमी। अनुनासिकादन्यो यो वर्णः रोः पूर्वः, यस्य अनुनासिकः न कृतः, ततः परोऽनुस्वार आगमः भवति। वक्ष्यति - 'समः सुटि' 8-3-5 संस्कर्ता। संस्कर्तुम्। संस्कर्तव्यम्। 'पुमः खय्यम्परे' 8-3-6 पुंस्कामा। 'नश्छव्यप्रशान्' 8-3-7 भवांश्चरति। केचित् तु परशब्दम् एव अन्यार्थं वर्णयन्ति। अनुनासिकात् परः अनुनासिकातन्यः अनुस्वारो भवति। यस्मिन् पक्षेऽनुनासिको न अस्ति तत्र अनुस्वारागमो भवति। स तु कस्य आगमो भवति? रोः पूर्वस्य एव इति वर्तते, व्याख्यानादादेशो न भवति।</p>
<h2>Siddhanta Kaumudi</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अनुनासिकं विहाय रोः पूर्वस्मात्परोऽनुस्वारागमः स्यात् । खरवसानयोर्विसर्जनीयः &lt;{SK76}&gt; ॥</p>
<h2>Laghu Siddhanta Kaumudi</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अनुनासिकं विहाय रोः पूर्वस्मात्परोऽनुस्वारागमः॥</p>
<h2>Balamanorama</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p><b>अनुनासिकात् परोऽनुस्वारः</b> - अनुनासिकात् ।अनुनासिका॑दिति ल्यब्लोपे पञ्चमी ।विहाये॑ति गम्यम् । पूर्वस्येत्यनुवृत्तं पञ्चम्यन्ततया विपरिणम्यते । पूर्वत्वं च रुत्वकृतरेफापेक्षया । परत्वं च रोर्यः पूर्ववर्णस्तदपेक्षया, तदाह — अनुनासिकं विहायेति । अनुनासिकाऽभावपक्षे इत्यर्थः । आगमत्वं परशब्दलभ्यम् । ततश्च सकारादकारस्य अनुनासिकाऽभावपक्षे अकारात्परोऽनुस्वारागमः । संर्स्कर्ता । अथ रेफस्य विसर्गविधिं स्मारयति-खरवसानयोरिति । </p>
<h2>Padamanjari</h2>
<hr />
<p>index: 8.3.4
sutra: अनुनासिकात् परोऽनुस्वारः</p>
<hr />
<p>अन्यशब्दोऽत्राध्याहर्तव्य इति । असत्यध्याहारे परशब्दस्य श्रुतत्वातदपेक्षयेवं ठनुनासिकात्ऽ इत्येषा पञ्चमी स्यात् - परशब्दस्य दिग्वृत्तिः, अन्यार्थवृत्तिर्वा, पूर्ववृत्तिर्वा । पूर्वस्मिन्कल्पेरोः पूर्वस्मादनुनासिकादेवपरोऽनुस्वारो विज्ञायेत, न च तस्मात्पर इष्यते । इतरस्मिंस्त्वमनुनासिकादन्योऽनुस्वारो भवतीत्यर्थो भवति, तत्र चानर्थकं परग्रहणम्, न ह्यनुस्वारोऽनुनासिकापेक्षयाऽन्यत्वं व्यभिचरति । तस्मादन्यशब्दोऽध्याहार्यः । स च परशब्दापेक्षया पञ्चम्यन्तोऽध्याहार्यः । पूर्वस्येत्येतदप्यत्रानुवृतं पर इत्यनेन योगात्पञ्चम्यन्तं विपरिणम्यते । एवं स्थिते योऽर्थः सम्पद्यते तं दर्शयति -अनुनासिकादन्य इति । कः पुनरसौ ? इत्याह - यस्यानुनासिको न कृत इति । अनुस्वार आगमो भवतीति । टित्वाद्यागमलिङ्गाभावेऽपि परशभ्देनानुस्वारस्य देशविशेषसम्पादनादागमत्वम्, यथा -'न य्वाभ्यां पूर्वावैच्'  इति ॥</p></div>