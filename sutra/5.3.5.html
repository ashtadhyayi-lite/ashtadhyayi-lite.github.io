<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.3.4.html"><button class="muted-button">Prev 5.3.4</button></a>
        <a href="5.3.6.html"><button class="muted-button">Next 5.3.6</button></a>
        </nav><h2>Sandhi Samaasa Split</h2>
<hr />
<p>index: 5.3.5
sutra: एतदोऽन्</p>
<hr />
<p>एतदः प्राग्दिशः अन् </p>
<h2>Neelesh Sanskrit Brief</h2>
<hr />
<p>index: 5.3.5
sutra: एतदोऽन्</p>
<hr />
<p>'एतद्' शब्दस्य प्राग्दिशीये तद्धितप्रत्यये परे 'अन्' इति आदेशः भवति । </p>
<h2>Neelesh Sanskrit Detailed</h2>
<hr />
<p>index: 5.3.5
sutra: एतदोऽन्</p>
<hr />
<p>'एतद्' इति सर्वनामशब्दः । <b>किंसर्वनामबहुभ्योऽद्व्यादिभ्यः</b> <a href="5.3.2.html">5.3.2</a> अनेन सूत्रेण अस्मात् शब्दात् प्राग्दिशीय-विभक्तिप्रत्ययाः भवितुमर्हन्ति । एतेषु प्रत्ययेषु परेषु एतद्-शब्दस्य 'अन्' इति आदेशः भवति । <b>अनेकाल्शित्सर्वस्य</b> <a href="1.1.55.html">1.1.55</a> इत्यनेन अयम् सर्वादेशरूपेण विधीयते ।</p>
<p>यथा - </p>
<ol>
<li>एतद् + त्रल् [<b>सप्तम्यास्त्रल्</b> <a href="5.3.10.html">5.3.10</a> इति  त्रल्-प्रत्ययः]       </li>
</ol>
<p>→ एतद्  + त्र [लकारस्य <b>हलन्त्यम्</b> <a href="1.3.3.html">1.3.3</a> इतो इत्संज्ञा, लोपः]</p>
<p>→ अन्  + त्र [<b>एतदोऽन्</b> <a href="5.3.5.html">5.3.5</a> इति एतद्-शब्दस्य अन्-आदेशः]</p>
<p>→ अत्र [<b>स्वादिष्वसर्वनामस्थाने</b> <a href="1.4.17.html">1.4.17</a> इति  अङ्गस्य पदसंज्ञा ;  स्थानिवद्भावात् च अङ्गस्य प्रातिपदिकसंज्ञा । अग्रे  <b>नलोपः प्रातिपदिकान्तस्य</b> <a href="8.2.7.html">8.2.7</a> इति नकारलोपः]    </p>
<ol>
<li>एतद् + तसिल् [<b>पञ्चम्यास्तसिल्</b> <a href="5.3.7.html">5.3.7</a> इति तसिल्-प्रत्ययः]</li>
</ol>
<p>→ एतद् + तस् [लकारस्य इत्संज्ञा, लोपः । इकारः उच्चारणार्थः, अतः तस्यापि लोपः]</p>
<p>→ अन्  + तस्   [<b>एतदोऽन्</b> <a href="5.3.5.html">5.3.5</a> इति एतद्-शब्दस्य अन्-आदेशः]</p>
<p>→ अ+ तस्  [<b>स्वादिष्वसर्वनामस्थाने</b> <a href="1.4.17.html">1.4.17</a> इति  अङ्गस्य पदसंज्ञा ;   स्थानिवद्भावात् च अङ्गस्य प्रातिपदिकसंज्ञा  । अग्र <b>नलोपः प्रातिपदिकान्तस्य</b> <a href="8.2.7.html">8.2.7</a> इति नकारलोपः]     </p>
<p>→ अतः [<b>ससजुषो रुँः</b> <a href="8.2.66.html">8.2.66</a> इति रुँत्वम्, <b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गः]</p>
<p>अस्य सूत्रस्य विषये भाष्यकारः वदति - 'एतद इति योगविभागः कर्तव्यः' । इत्युक्ते, अस्य सूत्रस्य योगविभागं कृत्वा 'एतदः'  इति नूतनं सूत्रम् कर्तव्यम्, तस्मिन् च <b>एतेतौ रथोः</b> <a href="5.3.4.html">5.3.4</a> इत्यस्य पूर्वसूत्रस्य अनुवृत्तिः कार्या । अनेन 'एतदः एतेतौ रथौ' इति नूतनं सूत्रं सिद्ध्यति । अस्य अर्थः अयम् - एतद्-शब्दस्य रेफादौ थकारादौ च प्रत्यये परे (क्रमेण) 'एत' / 'इत्' एतौ आदेशौ भवतः । यथा -</p>
<ol>
<li>
<p>एतद् + र्हिल् → एत + र्हि → एतर्हि ।  'एतस्मिन् काले' इत्यर्थः ।     </p>
</li>
<li>
<p>एतद् + थमु → इत्  + थम् → इत्थम् । 'एतेन प्रकारेण' इत्यर्थः । (वस्तुतः थमु-प्रत्ययः केवलम् इदम्-शब्दात् एव विधीयते, परन्तु <b>इदमस्थमुः</b> <a href="5.3.24.html">5.3.24</a> इत्यत्र &lt;!एतदोऽपि वाच्यः!&gt; अनेन पाठितेन वार्त्तिकेन अयं प्रत्ययः एतद्-शब्दस्य विषये अपि भवति ।]</p>
</li>
</ol>
<p>विशेषः - अस्य सूत्रस्य विधानम् काशिकायाम् <b>एतदः अश्</b> इति क्रियते ।  अत्र आदेशरूपेण 'अश्' इति उच्यते, न हि अन् । अत्रापि  <b>अनेकाल्शित्सर्वस्य</b> <a href="1.1.55.html">1.1.55</a> इत्यनेन अयम् सर्वादेशरूपेणैव विधीयते, अतः अन्तिमरूपम् तु समानमेव जायते ।        </p>
<p>ज्ञातव्यम् - </p>
<ol>
<li>'इदम्' तथा 'एतद्' द्वयोः अपि शब्दयोः 'एतर्हि' तथा 'इत्थम्' एतौ समानौ एव शब्दौ सिद्ध्यतः । परन्तु 'इदम्' तथा 'एतद्' एतयोर्मध्ये सूक्ष्मः भेदः वर्तते । अस्मिन् विषये एका कारिका प्रसिद्धा अस्ति -</li>
</ol>
<p>'इदमस्तु सन्निकृष्टे समीपतरवर्ति चैतदो रूपम्। अदस्तु विप्रकृष्टे तदिति परोक्षे विजानीयात्॥'</p>
<p>इत्युक्ते, यत् वस्तु समीपे अस्ति तस्य विषये 'इदम्' शब्दः प्रयुज्यते, परन्तु यत् वस्तु  बहुसमीपे अस्ति, तस्य विषये 'एतद्' शब्दस्य प्रयोगः भवति । द्वौ शब्दौ समानौ न, अतः इदम्-शब्दात् निर्मितस्य 'एतर्हि' शब्दस्य अर्थः तथा एतद्-शब्दात् निर्मितस्य 'एतर्हि' शब्दस्य अर्थः अपि भिन्नः एव । </p>
<ol>
<li>सूत्रमिदमङ्गाधिकारे न विद्यते, अतः अनेन सूत्रेण निर्दिष्टाः आदेशाः 'अङ्गकार्याणि' न सन्ति, केवलं 'प्राकृतिककार्याणि' सन्ति ।                </li>
</ol>
<h2>Kashika</h2>
<hr />
<p>index: 5.3.5
sutra: एतदोऽन्</p>
<hr />
<p>प्राग्दिशः इत्येव। एतदः प्राग्दिशीये परतः अशित्ययमादेशो भवति। शकारः सर्वादेशार्थः। अतः। अत्र। एतदः इति योगविभागः कर्तव्यः। एतदो रथोः परत एत इतित्येतावादेशौ भवतः। एतर्हि। इत्थम् रेफादेः <b>अनद्यतने र्हिलन्यतरस्याम्</b> <a href="5.3.21.html">5.3.21</a> इति विद्यत एव। थमुप्रत्ययः पुनरेतद उपसङ्ख्येयः।</p>
<h2>Siddhanta Kaumudi</h2>
<hr />
<p>index: 5.3.5
sutra: एतदोऽन्</p>
<hr />
<p>योगविभागः कर्तव्यः । एतदः एतेतौ स्तो रथोः । अन् एतद इत्येव । अनेकाल्त्वात्सर्वादेशः । नलोपः प्रातिपदिकान्तस्य &lt;{SK236}&gt; ॥</p>
<h2>Laghu Siddhanta Kaumudi</h2>
<hr />
<p>index: 5.3.5
sutra: एतदोऽन्</p>
<hr />
<p>एतदः प्राग्दिशीये। अनेकाल्त्वात्सर्वादेशः। अतः। अमुतः। यतः। ततः। बहुतः। द्व्यादेस्तु द्वाभ्याम्॥</p>
<h2>Balamanorama</h2>
<hr />
<p>index: 5.3.5
sutra: एतदोऽन्</p>
<hr />
<p><b>एतदोऽश्</b> - एतदोऽन् । प्राग्दिशीये प्रत्यये परे एतच्छब्दस्य अन्स्यादित्यर्थः प्रतीयते, एवं सति एतच्छब्दस्य अनेव स्यात्, नत्वेतेतौ । तत्राह — योगविभाग इति । एतद इति । प्रथमसूत्रमिदम् । तस्य शेषपूरणम् 'एतेतौ रथोः' इति । एतच्छब्दस्य एतेतौ स्तो रेफथकारादौ प्रत्यये परे इत्यर्थः । एतर्हि, इत्थमित्युदाहरणम् । अन्निति । द्वितीयं सूत्रम् ।एतद इत्येवेति रथोरिति तु नानुवर्तते इति भावः । तथाच 'एतद' इत्यस्य अन्स्यात्प्राग्दिशीये परे इत्यर्थः फलति । अतः, अत्र इत्युदाहरणम् । ननु अनादेशे नकारस्य इत्संज्ञायामकारोऽन्तादेशः स्यादित्यत आह — अनेकाल्त्वादिति । नकारस्य प्रयोजनाऽभावान्नेत्संज्ञा, नित्स्वरस्य प्रत्ययविषयत्वादिति भावः । तर्हि 'अत' इत्यादौ नकारस्य श्रवणं स्यादित्यत आह — नलोप इति । </p>
<h2>Padamanjari</h2>
<hr />
<p>index: 5.3.5
sutra: एतदोऽन्</p>
<hr />
<p>शकारः सर्वादेशार्थ इति। अन्यथा ठलोऽन्त्यस्यऽ इत्यन्त्यस्य स्यात्। ननु चान्त्यस्य त्यदाद्यत्वेनैव सिद्धमत्वम्, कृते तर्हि तस्मिन्नकारस्याकारः प्राप्नोति, अकारस्य अकारवचने प्रयोजनाभावत्सर्वादेशो भविष्यति ? अस्त्यन्यदकारस्याप्यकारवचने प्रयोजनम्, किम् ? योऽन्यो विधिः प्राप्नोति स मा भूदिति। कः पुनरसौ ?'लिति'  इति स्वरः। यथा -'मो राजि समः क्वौ'  इति मकारस्य मकारवचनमनुस्वारबाधनार्थम्। योगविभाग इति। अशो बाधनार्थः। थमुप्रत्ययः पुनरिति। अन्यथा य एवासावविसेषविहितस्थाकारादिः'प्रकारवचने थाल्'  इति तत्रैव स्यात्। स तर्ह्युपसंख्येयः ? नेत्याह, इदमा थकरादिं विशेषयिष्यामः -  इदमो यस्थकारादिश्तत्रेति, स च थमुरेव। ततश्चास्मादेव ज्ञापकात्थमुर्बविष्यति, तेन च थाल्बाध्यते।  भाष्ये तु ठेतदोऽन्ऽ इति नकारान्त आदेश इति स्थितम्। स चानेकाल्त्वात्सर्वादेशः, ततः स्थानिवद्भावात्प्रातिपदिकत्वे सति नलोपः - अतः, अत्र॥</p></div>