<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.2.83.html">
            <button class="muted-button">Prev 7.2.83</button>
        </a>
        <a href="7.2.85.html">
            <button class="muted-button">Next 7.2.85</button>
        </a>
        </nav><h2>Kashika</h2>
<hr />
<p>index: 7.2.84
sutra: अष्टन आ विभक्तौ</p>
<hr />
<p>अष्टनो विभक्तौ परतः आकारादेशो भवति। अष्टाभिः। अष्टाभ्यः। अष्टानाम्। अष्टासु। विभक्तौ इति किम्? अष्टत्वम्। अष्टता। आ इति व्यक्तिनिर्देशोऽयम्। आकृतिनिर्देशे तु नकारस्थनेऽनुनासिकाकारः स्यात्। विकल्पेन अयमाकारो भवति, एतज् ज्ञापितमष्टनो दीर्घात् [[6.1.172]] इति दीर्घग्रहणात्, <em>अष्टाभ्य औश्</em> [[7.1.21]] इति च कृतात्वस्य निर्देशात्। तेन अष्टभिः, अष्टभ्यः इत्यपि भवति। तदन्तविधिश्च अत्र इष्यते। प्रियाः अष्टौ येषाम् ते प्रियाष्टानः। प्रियाष्टौ।</p>
<h2>Siddhanta Kaumudi</h2>
<hr />
<p>index: 7.2.84
sutra: अष्टन आ विभक्तौ</p>
<hr />
<p>अष्टन आत्वं स्याद्धलादौ विभक्तौ ॥ </p>
<h2>Laghu Siddhanta Kaumudi</h2>
<hr />
<p>index: 7.2.84
sutra: अष्टन आ विभक्तौ</p>
<hr />
<p>हलादौ वा स्यात्॥</p>
<h2>Balamanorama</h2>
<hr />
<p>index: 7.2.84
sutra: अष्टन आ विभक्तौ</p>
<hr />
<p><em>अष्टन आ विभक्तौ</em> - तस्य विशेषमाह — अष्टन आ विभक्तौ ।रायो हली॑त्यो हलीत्यपकृष्यते । तच्च विभक्तेर्विशेषणं, तदादिविधिः । तदाह — अष्टन आत्वमित्यादिना । ग्रहणकसूत्रेऽग्रहणेन वार्णसमाम्नायिकानामेव ग्रहणादाकारस्याऽनण्त्वाद्भाव्यमानत्वाच्च शुद्ध एव नकारस्य आकारः ।</p>
<h2>Padamanjari</h2>
<hr />
<p>index: 7.2.84
sutra: अष्टन आ विभक्तौ</p>
<hr />
<p>सौत्रत्वान्निर्द्देशस्य अल्लोपो न कृतः ।  व्यक्तिनिर्देशोऽयमिति । यथाश्रुतनिरनुनासिकाकारव्यक्तिर्निर्द्दिश्यत इत्यर्थः । जातिनिर्देशस्तु दुष्ट इत्याह  -  आकृतिनिर्देशो त्विति । आकृतिर्जातिः, न संस्थानम् । जातिनिर्द्देशे हि शुद्धाया जातेरादेष्टुअशमक्यत्वातदाधारभूतानां व्यक्तीनां विधानम् । तत्र यद्यपि दीर्घोच्चारणसामर्थ्यान्न ह्रस्वप्लुतव्यक्तीनां प्रसङ्गः, दीर्घव्यक्तयस्तु सर्वाः प्रसक्ताः, तत्रान्तर्यतोऽनुनासिकव्यक्तिरेव स्यात्, तस्याः पूर्वेण सह सवर्मदीर्घोऽप्यनुनासिक एव स्यात् । विकल्पेन चायमित्यादि । यथा च दीर्घग्रहणं कृतात्वनिर्द्देशश्चास्मिन्नर्थे लिङ्गं तथा तत्रैव व्याख्यातम् । तदन्तविधिश्चात्रेष्यत इति । अङ्गाधिकारे तस्य तदुतरपदस्य चेति वचनात् । एकवचननिर्देशात्स्वरूपस्य ग्रहणं नार्थस्य तेनोपसर्जनेऽप्यष्टनि भवति, तत्रापि विकल्पितत्वात्प्रियाष्टा, प्रियाष्टानौ, प्रियाष्टान इत्यपि भवति । तत्रापि भसंज्ञाविषये आत्वपत्रे आतो धातोः इत्यकारलोपमिच्छन्ति - प्रियाष्टः पश्येत्यादि, आत्वाभावपक्षे त्वल्लोपे ष्टुअत्वम् - प्रियाष्ट्न इत्यादि भवति ॥</p></div>