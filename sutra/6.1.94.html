<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.1.93.html"><button class="muted-button">Prev 6.1.93</button></a>
        <a href="6.1.95.html"><button class="muted-button">Next 6.1.95</button></a>
        </nav><h2 class="title">एङि पररूपम्</h2><p class="sname"><font color=blue>6-1-94 एङि पररूपम्</font> <font color="DeepPink"> संहितायाम्</font> <font color="ForestGreen">अचि</font> <font color="Red">एकः पूर्वपरयोः</font> <font color="Maroon">आद्</font> <font color="Brown">उपसर्गात्</font> <font color="Coral">धातौ</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p>आत् उपसर्गात् एङि धातौ पूर्वपरयोः एकः पररूपम् </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p>अवर्णान्तात् उपसर्गात् एकारादि/ओकारादि-धातुरूपे परे पूर्वपरयोः एकः पररूपः आदेशः भवति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p>When an अवर्णान्त  उपसर्ग is followed by a एकारादि or ओकारादि verb form, the  पूर्व and the पर letters undergo a common पररूप एकादेश.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p>आतित्येव, उपसर्गाद् धातौ इति च। अवर्णान्तातुपसर्गातेङादौ धातौ पूर्वपरयोः पररूपम् एकादेशो भवति। <b>वृद्धिरेचि</b> <a href="6.1.88.html">6.1.88</a> इत्यस्य अपवादः। उपेलयति। प्रेलयति। उपोषति। प्रोषति। केचित् <b>वा सुप्यापिशलेः</b> <a href="6.1.92.html">6.1.92</a> इत्यनुवर्त्यन्ति, तच् च वाक्यभेदेन सुब्धातौ विकल्पं करोति। उपेडकीयति, उपैडकीयति। उपोदनीयति, उपौदनीयति। शकन्ध्वादिषु पररूपं वाच्यम्। शक अन्धुः शकन्धुः। कुल अटा कुलटा। सीमन्तः केशेषु। सीम्नोऽन्तः सीमन्तः। अन्यत्र सीमान्तः। एवे चानियोगे पररूपं वक्तव्यम्। इह एव इहेव। अद्य एव अद्येव। अनियोगे इति किम्? इहैअ भव, मा अन्यत्र गाः। ओत्वोष्ठयोः समासे वा पररूपं वक्तव्यम्। स्थूल ओतुः स्थूलौतुः, स्थूलोतुः। बिम्बौष्ठी, बिम्बोष्ठी। समासे इति किम्? तिष्ठ देवदत्तौष्ठं पश्य। एमन्नादिषु छन्दसि पररूपं वक्तव्यम्। अपां त्वा एमनपां त्वेमन्। अपां त्वा ओद्मनपां त्वोद्मन्।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p>आदुपसर्गादेङादौ धातौ परे पररूपमेकादेशः स्यात् । प्रेजते । उपोषति । इह वासुपीत्यनुवर्त्य वाक्यभेदेन व्याख्येयम् । तेन एङादौ सुब्धातौ वा । उपेडकीयति । उपैडकीयति । प्रोघीयति । प्रौघीयति ॥&lt;!एवे चानियोगे !&gt; (वार्तिकम्) ॥ नियोगोऽवधारणम् । क्वेव भोक्ष्यसे । अनवकॢप्तावेवशब्दः । अनियोगे किम् । तवैव ॥ </p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p>आदुपसर्गादेङादौ धातौ पररूपमेकादेशः स्यात् । प्रेजते । उपोषति ॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p><b>उपसर्गाः क्रियायोगे</b> <a href="1.4.59.html">1.4.59</a> अनेन सूत्रेण प्रादिगणस्य शब्दाः क्रियायोगे उपसर्गसंज्ञां प्राप्नुवन्ति । यदि कश्चन अकारान्तः/ आकारान्तः उपसर्गः एकारादेः / ओकारादेः धातूरूपात्  पूर्वमागच्छति, तर्हि पूर्व-परयोः  एकः पररूप-एकादेशः विधीयते । </p>
<p>यथा - प्र + एजते = प्रेजते । उप + ओषति = उपोषति । उभयत्र <b>वृद्धिरेचि</b> <a href="6.1.88.html">6.1.88</a> इत्यनेन प्राप्तां वृद्धिम् बाधित्वा पररूप-एकादेशः भवति ।</p>
<p>अस्मिन् सूत्रे दीक्षितः सिद्धान्तकौमुद्याम् <b>वा सुप्यापिशलेः</b> <a href="6.1.92.html">6.1.92</a> इत्यतः 'वा सुपि' इति अपि अनुवर्तयति । तेन अवर्णान्तात् उपसर्गात् एकारादि-ओकारादि-सुब्धातौ परे उभयोः विकल्पेन पररूप-एकादेशः जायते । यथा - 'एडकमात्मानम् इच्छति' अस्मिन् अर्थे 'एडक' शब्दस्य क्यच्-प्रत्यये कृते 'एडकीय' इति सुब्धातुः सिद्ध्यति । इदानीम्  'प्र + एडकीयति' इत्यत्र विकल्पेन पररूप-एकादेशं कृत्वा 'प्रेडकीयति' इति रूपं सिद्ध्यति । विकल्पाभावे  <b>वृद्धिरेचि</b> <a href="6.1.88.html">6.1.88</a>  इत्यनेन वृद्धिं कृत्वा 'प्रैडकीयति' इति अपि रूपं सिद्ध्यति । (अत्र अनुवर्तितः 'वा' अयं शब्दः केवलं 'सुपि' इत्यस्य कृते अस्ति, एङि-इत्यस्य कृते न, इति स्मर्तव्यम् । अतः विकल्पः केवलं सुब्धातोः विषये एव उक्तः अस्ति, अन्येषां विषये न ।)</p>
<p>अत्र कानिचन वार्तिकानि ज्ञातव्यानि -</p>
<ol>
<li>&lt;!शकन्ध्वादिषु पररूपं वाच्यम् !&gt; । शकन्ध्वादिगणस्य शब्दानां निर्माणे 'पूर्वशब्दस्य टि-संज्ञकस्य' 'परशब्दस्य आदिस्वरेण सह' पररूप-एकादेशः करणीयः इत्यर्थः । अयं शकन्ध्वादिगणः एतादृशः -</li>
</ol>
<p>1) शकन्धु - शक (देशस्य नाम) + अन्धु (कूपः) = शकन्धु । अत्र अकार-अकारयोः सवर्णदीर्घं बाधित्वा अनेन वार्त्तिकेन पररूप-एकादेशः अकारः विधीयते ।</p>
<p>2) कर्कन्धु = कर्क  + अन्धु । कर्कदेशस्य कूपः इत्यर्थः ।    </p>
<p>3) कुलटा = कुल + अटा । कुलान् अटति सा - वेश्या इत्यर्थः ।    </p>
<p>4) सीमन्त = सीमन् + अन्त । अत्र सीमन्-शब्दस्य टि-संज्ञकः 'अन्' इत्यस्य अकारे परे पररूप-एकादेशः अकारः भवति । सीमन् इत्युक्ते केशानां मध्ये उपस्थिता रेषा (=केशवेशः) ।  तस्याः अन्तः = सीमन्तः ।  (सीमान्तः इति भिन्नः अस्ति, सीमायाः यः अन्तः सः सीमान्तः । इत्यत्र तु सवर्णदीर्घः एव भवति ।)</p>
<p>5) मनीषा = मनस् +  ईषा । अत्र मनस्-शब्दस्य टि-संज्ञकः 'अस्' इत्यस्य ईकारे परे पररूप-एकादेशः ईकारः भवति । मनसः ईषा मनीषा । ईषा इत्युक्ते अग्रम् ।       </p>
<p>6) हलीषा = हल + ईषा । हलस्य ईषा हलीषा (हलस्य अग्रम् इत्यर्थः ।)</p>
<p>7) लाङ्गलीषा = लाङ्गल + इषा । लाङ्गलस्य ईषा इत्यर्थः । लाङ्गलः इत्युक्ते हलः इत्येव ।</p>
<p>8) पतञ्जलि = पतन् + अञ्जलि ।  अत्र पतन् -शब्दस्य टि-संज्ञकः 'अन्' इत्यस्य अकारे परे पररूप-एकादेशः अकारः भवति । अञ्जल्यां पतन् सः पतञ्जलिः ।</p>
<p>9) सारङ्गः = सार + अङ्ग । साराणि अङ्गानि यस्य सः । पशुः पक्षी वा इत्यर्थः । अन्यस्मिन् अर्थे तु 'साराङ्ग' इति सवर्णदीर्घः भवति ।</p>
<p>अयम् गणः आकृतिगणः अस्ति । इत्युक्ते, शिष्टप्रयोगैः अन्ये शब्दाः अप्यत्र भवितुमर्हन्ति । यथा - मृतण्ड  = मृत + अण्ड ।                                              </p>
<p>2)  &lt;! एवे चानियोगे पररूपं वक्तव्यम् !&gt; । 'नियोग' इत्युक्ते अवधारणम्  (= 'निश्चयः') । एव-शब्दस्य प्रयोगः सामान्यरूपेण अवधारणार्थम् भवति । यथा - 'रामः एव शूरः' अस्मिन् अर्थे एव-शब्दस्य प्रयोगः अवधारणार्थे कृतः अस्ति ।  'निश्चयेन रामः शूरः अस्ति' इत्यर्थः)  । एतमर्थम् विहाय अन्येषु अर्थेषु यदि एव-शब्दस्य प्रयोगः भवति, तर्हि एव-शब्दात् पूर्वेण वर्णेन सह तस्य पररूप-एकादेशः विधीयते । यथा - क्व एव = क्वेव (किम् / कुत्र इत्यर्थः ।) अवधारणार्थे तु <b>वृद्धिरेचि</b> <a href="6.1.88.html">6.1.88</a>  इत्यनेन  वृद्धि-एकादेशः भवति । यथा - तव + एव = तवैव ।                    </p>
<p>3)  &lt;! ओत्वोष्ठयोः समासे वा पररूपं वक्तव्यम् !&gt; । यदि समस्तपदस्य उत्तरपदम् 'ओतु' (=मार्जारः) अथवा 'ओष्ठ' एतौ शब्दौ स्तः, तर्हि तस्य समस्तपदस्य निर्माणं विकल्पेन पररूप-एकादेशं कृत्वा भवति । यथा -</p>
<ul>
<li>
<p>स्थूलः ओतुः = स्थूलोतुः , स्थूलौतुः । अत्र अनेन वार्त्तिकेन विकल्पेन पररूप-एकादेश' भवति । विकल्पाभावात्  <b>वृद्धिरेचि</b> <a href="6.1.88.html">6.1.88</a>  इत्यनेन  वृद्धि-एकादेशः भवति ।</p>
</li>
<li>
<p>बिम्ब इव ओष्ठः = बिम्बोष्ठः, बिम्बौष्ठः ।</p>
</li>
<li>
<p>दन्ताश्च ओष्ठौ च = दन्तोष्ठम् , दन्तौष्ठम् ।</p>
</li>
</ul>
<p>यदि समस्तपदम् नास्ति तर्हि अस्य वार्तिकस्य प्रसक्तिः न भवति । यथा - तव + ओष्ठ = तवौष्ठ ।</p>
<p>4)  &lt;! एमन्नादिषु छन्दसि पररूपं वक्तव्यम् !&gt; । 'एमन्' , 'ओद्वन्', 'इष्टि'  एतेषाम् विषये वेदेषु पररूपं दृश्यते । यथा - त्वा + एमन् = त्वेमन् । त्वा + ओद्वन् = त्वोद्वन् । अभि + इष्टि = अभिष्टि ।  परि + इष्टि = परिष्टि । (ऋग्वेदस्य प्रथममण्डलस्य 65 तमे सूक्ते तृतीये मन्त्रे 'परिष्टि' इत्यस्य प्रयोगः दृश्यते ।)              </p>
<p>ज्ञातव्यम् - </p>
<ol>
<li>
<p>उपसर्गात् परः यद् धातुरूपमागच्छति, तत् एकारादिः /ओकारादिः अस्ति चेदेव अस्य सूत्रस्य प्रयोगः भवति । मूलधातुः एकारादि-ओकारादिः अस्ति वा नास्ति तस्य चिन्तनमत्र न आवश्यकम् ।</p>
</li>
<li>
<p>अवर्णान्त-उपसर्गात् इण्-धातोः / एध्-धातोः एकारादि-रूपे परे वर्तमानसूत्रेण पररूप-एकादेशे प्राप्ते <b>एत्येधत्यूठ्सु</b> <a href="6.1.89.html">6.1.89</a> अनेन सूत्रेण अपवादरूपेण वृद्धि-एकादेशः भवतीति स्मर्तव्यम् ।</p>
</li>
</ol>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 6.1.94
sutra: एङि पररूपम्</p>
<hr />
<p><b>एङि पररूपम्</b> - एङि पररूपम् । उपसर्गादीति धाताविति चानुवर्तते । आदित्यनुवृत्तमुपसर्गादित्यस्य विशेषणमिति तदन्तविधिः ।यस्मिन्विधि॑रिति परिभाषया तदादिग्रहणम् ।एकः पूर्वपरयो॑रिति चाधिकृतम् । तदाह — अवर्णान्तादित्या दिना । एकादेश इति । पूर्वपरयो॑रिति शेषः । प्रेजत इति । एजृ दीर्तौ । प्र-एजते इति स्थिते वृद्धिरेचीति वृदिंध बाधित्वाऽनेन पररूपमेकारः । एजृ कम्पने इति तु परस्मैपदी । उपोषतीति । उष दाहे । लट् तिप् शप् । लघूपधगुणः । उष ओषतीति स्थिते वृदिंध बाधित्वाऽनेन ओकारः । ननु एकडो मेषः, तमात्मन इच्छति एडकीयति , उप एडकीयतीति स्थितेऽनेन नित्यमेव पररूपं स्यात्, इष्यते तु वृद्धिरपि — उपैडकीयति उपैडकीयतीति । तत्राह — इहेति ।एङि पररूप॑मित्यत्र वा सुपीत्यनुवर्तते । तच्च नैकवाक्यतया संबध्यते । तथा सति अवर्णान्तादुपसर्गादेङादौ सुब्धातौ परे पररूपमेकादेशो वा स्यादित्येवार्थः स्यात् । एवं सति प्रेजते उपोषतीत्यत्र नित्यं पररूपं न स्यात् । अतो वाक्यभेदेन व्याख्येयम् ।एङि पररूप॑मिति प्रथमं वाक्यम् । अवर्णान्तादुपसर्गादेङादौ धातौ परे पररूपमेकादेशः स्यादिति तदर्थः ।वा सुपी॑ति द्वितीयं वाक्यम् । तत्र एङि पररूपमित्यनुवर्तते । धातौ उपसर्गादित्यादि च । ततश्च उक्तपररूपविषये सुब्धातौ परे पररूपं वा स्यादिति लभ्यते । तदाह — तेनेति । उक्तरीत्या वाक्यभेदाश्रयणेन एङादौ सुब्धातौ पररूपं पाक्षिकं भवति, तदितरधातौ तु नित्यमित्यर्थः । एवे चानियोगे । नियोगशब्दं व्याचष्टे — नियोगोऽवधारणमिति । अवधारणम्न्ययोगव्यवच्छेदः । तदन्यस्मिन्नर्थे य एवशब्दस्तस्मिन्नकारात्परे पूर्वपरयोः पररूपमेकादेशः स्यादित्यर्थः । क्वेव भोक्ष्यस इति । अत्रेति न निश्चिनुम इत्यर्थः । क्व-एव इति स्थिते वृदिंध बाधित्वाऽनेन वार्तिकेन पररूपमेकारः । अनवकॢप्ताविति । अनवधारण इत्यर्थः । तवैवेति । नान्यस्येत्यर्थः । अत्रैवशब्दस्याऽवधारणार्थत्वान्न तस्मिन् परे पररूपम् । अथ क्वचिट्टेः पररूपं विधातुं टिसंज्ञामाह-अचोऽन्त्यादि टि । 'अच' इति निर्धारणे षष्ठी । जातावकवचनम् । अन्ते भवेऽन्त्यः, अन्त्य आदिर्यस्य तत्-अन्त्यादीति विग्रहः । फलितमाह-अचां मध्य इति । शकन्ध्वादिष्विति । शकन्ध्वादिषु विषये तत्सिद्ध्यर्थं पूर्वपरयोः पररूपं वक्तव्यमित्यर्थः । ततश्च शकादिशब्दानां टेरचि परे टेश्च परस्याचश्च स्थाने पररूपमेकादेश इत्यर्थाल्लभ्यते । आदित्यनुवृत्त#औ शकन्ध्वादिगणे सीमन्त इत्यादिकतिपयरूपाणामसिद्धेः । तदाह-तच्च टेरिति । शकन्ध्वादिगणं पठति — शकन्धुरित्यादिना । शकानां-देशविशेषाणाम्, अन्धुः=कूप इति विग्रहः । कर्क-अन्धुरिति स्थिते पररूपम् । कुलटेति । अट गतौ । पचाद्यच् । टाप् कुलानामटेति विग्रहः । भिक्षार्थं व्यभिचारार्थं वा या गृहानटति सा कुलटा । कुलान्यटतीति विग्रहे तु कर्मण्यणि टिड्ढाणञिति ङीप्स्यात् । कुल-अटेति स्थिते पररूपम् । सीमन्तः केशवेशे इति । गणान्तर्गतवार्तिकमेतत् । केशानां वेशः=सन्निवेशविशेषः । तस्मिन् गम्येसीमन्शब्दस्य टेः-॒अ॑नित्यस्य अन्तशब्दस्थावर्णस्य च स्थाने पररूपमित्यर्थः । आदित्यनुवृत्तौ तु इदं न सिध्येत् ।सीमान्तोऽन्य इति । ग्रामान्तप्रदेश इत्यर्थः । मनीषेति । मनस-ईषेति विग्रहः, । अत्रअ॑सिति टेरीकारस्य च स्थाने पररूपमीकारः । ईष गतौ । 'गुरोश्च हलः' इत्यप्रत्ययः । टाप् । बुद्धिर्मनीषा॑इत्यमरः । हलीषेति ।ईषा लाङ्गलदण्डः स्यादि॑त्यमरः । हलस्य ईषेति विग्रहः । 'करिकलभ' इतिवत्पुनरुक्तिः समाधेया । अत्र गुणे प्राप्ते पररूपम् । एवं लाङ्गलीषेत्यत्रापि । पतञ्जलिरिति । पतन् अञ्जलिर्यस्मिन्नमस्कार्यत्वादिति विग्रहः । अत्रअ॑दिति टेरकारस्य च स्थाने पररूपमकारः । केचित्तु गोनर्दाख्यदेशे कस्यचिदृषेः सन्ध्योपालनसमयेऽञ्जलेर्निर्गत इत्यैतिह्रा दञ्जलेः पतन्निति विगृह्णन्तिव । मयूरव्यंसकादित्वात्समासः । सारङ्गः पशुपक्षिणोरिति । इदमपि गणान्तर्गतं वार्तिकम् । भाष्ये तु न दृश्यते ।सार॑शब्द उत्कृष्टे ।सारो बले स्थिरांशे च न्याय्ये क्लीबेऽम्बरे त्रिषु॑ इत्यमरः । साराणि अङ्गानि यस्येति विग्रहः । सार-अङ्ग इति स्थिते सवर्णदीर्घे प्राप्तेऽनेन पररूपम् ।चातके हरिणे पुंसि सारङ्गः शबले त्रिषु॑ इत्यनरः । आकृतिगणोऽयमिति । आकृत्या= एवञ्जातीयकतया निर्णेतव्योऽयं गण इत्यर्थः । लोकप्रयोगानुसारेणैवंजातीयकाः शब्द#आ अस्मिन् गणे निवेशनीय इति यावत् । तत्फलमाह — मार्तण्ड इति । मृतमण्डं यस्य स मृतण्डः कश्चिदृषिः । मृत-अण्ड इति स्थिते सवर्णदीर्घं बाधित्वाऽनेन पररूपम् । ततेऽपत्येऽणि मार्तण्डः ।परामार्ताण्डमास्थ॑दिति सवर्णदीर्घस्तु च्छान्दसः । ओत्वोष्ठयोः । अवर्णादोतुशब्दे ओष्ठशब्दे च परे पूर्वपरयो रचोः स्थाने पररूपं वक्तव्यमित्यर्थः । स्थूलोतुरिति ।ओतुर्बिडालो मार्जारः॑ इत्यमरः । स्थूल — ओतुरिति स्थिते वृदिंध बाधित्वा पाक्षिकं पररूपम् । बिम्बोष्ठ इति । बिम्बफलवद्रक्तवर्णावोष्ठौ यस्येति विग्रहः ।</p></div>