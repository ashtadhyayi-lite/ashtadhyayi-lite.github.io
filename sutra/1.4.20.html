<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.4.19.html"><button class="muted-button">Prev 1.4.19</button></a>
        <a href="1.4.21.html"><button class="muted-button">Next 1.4.21</button></a>
        </nav><h2 class="title">अयस्मयादीनि च्छन्दसि</h2><p class="sname"><font color=blue>1-4-20 अयस्मयादीनि छन्दसि?</font> <font color="DeepPink"> आ कडारात् एका सञ्ज्ञा</font> <font color="ForestGreen">भम्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>अयस्मयादीनि छन्दसि भम् पदम् </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>'अयस्मय' आदयः शब्दाः वेदेषु साधवः ज्ञेयाः । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>The 'अयस्मय' and other words should be considered valid words in the वैदिक literature. </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>अयस्मयाऽदीनि शब्दरूपाणि छन्दसि विशये साधूनि भवन्ति। भपदसंज्ञाधिकारे विधनात् तेन सुखेन सधुत्वमयस्मयाऽदीनां विधीयते। अयस्मयं वर्म। अयस्मयानि पात्राणि। क्वचिदुभयमपि भवति। स सुष्टुभा स ऋक्वता गणेन। पदत्वात् कुत्वं, भत्वाज् जश्त्वं न भवति। छन्दसि इति किम्? अयोमयं वर्म। आकृतिगणोऽयम्।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>एतानि छन्दसि साधूनि । भपदसंज्ञाधिकाराद्यथायोग्यं संज्ञाद्वयं बोध्यम् । तथा च वार्तिकम् ॥&lt;! उभयसंज्ञान्यपीति वक्तव्यमिति !&gt; (वार्तिकम्) ॥ स सुष्टुभा स ऋक्वता गणेन (स सु॒ष्टुभा॒ स ऋक्व॑ता ग॒णेन॑) । पदत्वात्कुत्वम् । भत्वाज्जश्त्वाभावः । जश्त्वविधानार्थायाः पदसंज्ञाया भत्वसामर्थ्येन बाधात् । नैनं हिन्वन्त्यपि वाजिनेषु (नैनं॑ हिन्व॒न्त्यपि॒ वाजि॑नेषु) । अत्र पदत्वाज्जश्त्वम् । भत्वात्कुत्वाभावः । ते प्राग्धातोः &lt;{SK2230}&gt; ॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>'अयस्मय', 'ऋक्वता', 'वाजिनेषु' आदयः केचन शब्दाः वेदेषु प्रयुक्ताः दृश्यन्ते । एतेषाम् सर्वषाम् शब्दानां सिद्धौ सामान्यरूपेण प्राप्तं भसंज्ञाविशिष्टं पदसंज्ञाविशिष्टं वा कार्यं नैव कृतं दृश्यते । तथापि एते सर्वे शब्दाः (वैदिकवाङ्मये) दृश्यन्ते चेत्) साधवः एव मन्तव्याः - इति अस्य सूत्रस्य आशयः । एते एव सर्वे शब्दाः 'अयस्मयादयः' इति शब्देन अनेन सूत्रेण निर्दिष्टाः सन्ति । अयस्मयादीनाम् विशिष्टा आवली व्याख्यानेषु नोपलभ्यते । केवलं कानिचन एव उदाहरणानि दत्तानि सन्ति, ततश्च 'अयस्मयादिगणः आकृतिगणः अस्ति' इति निर्देशः अपि कृतः लभ्यते । वेदेषु दृष्टाः अन्ये शब्दाः, येषु भसंज्ञाविशिष्टं पदसंज्ञाविशिष्टं वा किञ्चन कार्यम् न प्रवर्तते, ते अपि सर्वे अस्मिन् गणे समावेष्टव्याः - इति अस्य निर्देशस्य आशयः । अस्मिन्नेव सन्दर्भे अत्र भाष्यकारः एकं वार्त्तिकम् अपि पाठयति - &lt;!उभयसंज्ञानि अपि इति वक्तव्यम्!&gt; । अयस्मयादीनाम् सिद्धौ प्रकृतेः पदसंज्ञा/भसंज्ञा इति उभये अपि संज्ञे यथायोग्यम् (यत्र आवश्यकम् तत्र) साधु मन्तव्ये - इति अस्य वार्त्तिकस्य आशयः ।</p>
<p>अस्य गणस्य केषाञ्चन शब्दानां सिद्धिः अधः दत्ता अस्ति —</p>
<ol>
<li><b>'अयस्मय' इति शब्दः </b> -'अयसः विकारः' अस्मिन् अर्थे  'अयस्' इति शब्दात् <b>द्व्यचश्छन्दसि</b> <a href="4.3.150.html">4.3.150</a> इति सूत्रेण मयट्-प्रत्ययः भवति । अस्मिन् प्रत्यये परे अयस्-शब्दस्य वस्तुतः <b>स्वादिष्वसर्वनामस्थाने</b> <a href="1.4.17.html">1.4.17</a> इति पदसंज्ञा विधीयते, अतः अत्र पदसंज्ञाविशिष्टम् रुत्वकार्यम् अपि प्राप्नोति । परन्तु 'अयस्मय' इति शब्दस्य सिद्धौ एतत् कार्यं नैव प्रवर्तते । अत्र 'अयस्' शब्दस्य &lt;!उभयसंज्ञानि अपि इति वक्तव्यम्!&gt; इति वार्त्तिकेन भसंज्ञा एव भवति इति मत्त्वा अन्तिमं रूपं सिद्ध्यति —</li>
</ol>
<p><pr></p>
<p>अयस् + मयट् ['अयसः' इति षष्ठीसमर्थात् <b>द्व्यचश्छन्दसि</b> <a href="4.3.150.html">4.3.150</a> इति सूत्रेण मयट्-प्रत्ययः । तद्धितान्तस्य <b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा, अतः <b>सुपो धातुप्रातिपदिकयोः</b> <a href="2.4.71.html">2.4.71</a> इत्यनेन अयस्-शब्दात् विहितस्य षष्ठ्येकवचनस्य प्रत्ययस्य लुक् भवति ।]</p>
<p>→ अयस्मय [<b>अयस्मयादीनि च्छन्दसि</b> <a href="1.4.20.html">1.4.20</a> इति सूत्रसामर्थ्यात् अयस्-शब्दस्य भसंज्ञां स्वीकृत्य अत्र केवलं वर्णमेलनं कृत्वा रूपं सिद्ध्यति । ]</p>
<p></pr></p>
<p>स्मर्तव्यम् - भाषायाम् तु सकारस्य रुत्व-उत्वे कृते 'अयोमयम्' इत्येव प्रयोगः साधुत्वं प्राप्नोति ।</p>
<ol>
<li><b> 'ऋक्वता' इति शब्दः </b> - <i>स सुष्टुभा स ऋक्वता गणेन</i> (ऋग्वेदः - 4.50.5) इत्यत्र विद्यमानः 'ऋक्वता' इति शब्दः 'ऋक्वत्' इति प्रातिपदिकात् सिद्ध्यति । 'ऋक्वत्' इति प्रातिपदिकं तु 'ऋच्' शब्दात् 'मतुँप्' प्रत्ययं कृत्वा सिद्ध्यति । अत्र प्रक्रियायाम् एकस्मिन् सोपाने प्रकृतेः पदसंज्ञां कृत्वा कुत्वं भवति, अग्रिमे च सोपाने अस्याः एव प्रकृतेः भसंज्ञां कृत्वा जश्त्वं निषिध्यते । प्रक्रिया इयम् —</li>
</ol>
<p><pr></p>
<p>ऋक् अस्य अस्ति </p>
<p>= ऋच् + मतुँप् [प्रथमासमर्थात् 'ऋक्' शब्दात् <b>तदस्यास्त्यस्मिन्निति मतुप्</b> <a href="5.2.94.html">5.2.94</a> इति मतुँप्-प्रत्ययः भवति । तद्धितसंज्ञकस्य मतुँप्-प्रत्ययान्तस्य <b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा, अतः <b>सुपो धातुप्रातिपदिकयोः</b> <a href="2.4.71.html">2.4.71</a> इत्यनेन ऋच्-शब्दात् विहितस्य प्रथमैकवचनस्य प्रत्ययस्य लुक् भवति ।]</p>
<p>→ ऋच् + वत् [<b>झयः</b> <a href="8.2.10.html">8.2.10</a> इति मतुँप्-प्रत्ययस्य वतुँप्-आदेशः । इत्संज्ञालोपः।]</p>
<p>→ ऋक् + वत् [वत्-प्रत्यये परे प्रकृतेः पदसंज्ञायां सत्याम् <b>चोः कुः</b> <a href="8.2.30.html">8.2.30</a> इति कुत्वम् ।]</p>
<p>→ ऋक्वत् [वत्-प्रत्यये परे प्रकृतेः भसंज्ञामपि स्वीकृत्य, तेन पदसंज्ञायाः बाधनात्, पदसंज्ञायाः अभावे <b>झलां जशोऽन्ते</b> <a href="8.2.39.html">8.2.39</a> इति जश्त्वं न प्रवर्तते ]</p>
<p></pr></p>
<ol>
<li><b>'वाजिनेषु' इति शब्दः</b> - <i>नैनं हिन्वन्त्यपि वाजिनेषु</i>  (ऋग्वेदः - 10.71.05) इत्यत्र विद्यमानः 'वाजिनेषु' इति शब्दः 'वाजिन' शब्दस्य सप्तमीबहुवचनम् अस्ति । 'वाजिन' इति शब्दः 'वाचाम् इनः (प्रभुः)' इति षष्ठीतत्पुरुषसमासं कृत्वा सिद्ध्यति । अत्र समस्तपदनिर्माणस्य प्रक्रियायाम् 'वाच् + इन' इत्यत्र आदौ भसंज्ञां कृत्वा कुत्वं निषिध्यते, ततः तत्रैव पदसंज्ञां कृत्वा जश्त्वं विधीयते । प्रक्रिया इयम् -</li>
</ol>
<p><pr></p>
<p>वाचाम् इनः [<b>षष्ठी</b> <a href="2.2.8.html">2.2.8</a> इति षष्ठीतत्पुरुषसमासः]</p>
<p>→ वाच् इन [<b>कृत्तद्धितसमासाश्च</b> <a href="1.2.46.html">1.2.46</a> इति समस्तपदस्य प्रातिपदिकसंज्ञा । अतः <b>सुपो धातुप्रातिपदिकयोः</b> <a href="2.4.71.html">2.4.71</a> इति वाच्-शब्दात् विहितस्य, इन-शब्दात् विहितस्य च विभक्तिप्रत्ययस्य लुक् भवति ।]</p>
<p>→ वाच् इन [वाच्-शब्दस्य भसंज्ञां स्वीकृत्य, तया पदसंज्ञायाः बाधे जाते, अत्र पदसंज्ञाविशिष्टम् <b>चोः कुः</b> <a href="8.2.30.html">8.2.30</a> इति कुत्वं न भवति ।]</p>
<p>→ वाज् इन [कुत्वनिषेधात् अनन्तरम् वाच्-शब्दस्य पदसंज्ञां स्वीकृत्य, <b>झलां जशोऽन्ते</b> <a href="8.2.39.html">8.2.39</a> इति पदसंज्ञाविशिष्टम् जश्त्वम् अत्र प्रवर्तते ।]</p>
<p>→‌ वाजिन </p>
<p></pr></p>
<ol>
<li>&lt;ऽछन्दोवत्सूत्राणि भवन्तिऽ&gt; इति वचनेन अष्टाध्याय्याः सूत्राणि अपि छन्दोवत् (वेदसदृशाणि) एव स्वीक्रियन्ते । अतः <b>अयस्मयादीनि च्छन्दसि</b> <a href="1.4.20.html">1.4.20</a> इति सूत्रस्य प्रयोगः अष्टाध्याय्याः सूत्राणां विषये अपि भवितुम् अर्हति । यथा, अष्टाध्याय्याः प्रथमम् सूत्रम् - <b>वृद्धिरादैच्</b> <a href="1.1.1.html">1.1.1</a> - इत्यत्र पदान्ते  चकारः विद्यते, अतः अत्र वस्तुतः अत्र <b>चोः कुः</b> <a href="8.2.30.html">8.2.30</a> इति कुत्वं प्रसज्यते । परन्तु इदं सूत्रमपि अयस्यमादिषु स्वीकृत्य, <b>अयस्मयादीनि च्छन्दसि</b> <a href="1.4.20.html">1.4.20</a>  इति सूत्रेण अत्र कुत्वस्य समये पदसंज्ञां बाधित्वा भसंज्ञा विधीयते, येन अत्र कुत्वं निषिध्यते । अग्रे संहितापाठे इदं सूत्रम् अग्रिमसूत्रेण सह यदा उच्चार्यते, तदा 'वृद्धिरादैजदेङ्गुणः' इति सन्धिकार्यं भवति । अत्र अस्मिन् सन्धिकार्ये चकारस्य पुनः पदसंज्ञां स्वीकृत्य <b>झलां जशोऽन्ते</b> <a href="8.2.39.html">8.2.39</a> इति पदसंज्ञाविशिष्टम् जश्त्वम् कृत्वा चकारस्य जकारादेशः भवितुम् अर्हति ।</li>
</ol>
<p>अनेन प्रकारेण अयस्मयादिगणस्य शब्दानां विषये यथोचितं भपदसंज्ञे भवतः ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 1.4.20
sutra: अयस्मयादीनि च्छन्दसि</p>
<hr />
<p>यदि संज्ञा विधीयेत आनन्तर्थाद्भसंज्ञाविधानद्वारेणैव निपातनं स्यात्, पदसंज्ञा न स्याद्, भपदसंज्ञयोः समावेशो न स्यात्, तस्मात्साधुत्वमेव युक्तं विधातुमिति मत्वाह-अयस्मयादिनीत्यादि। साधुत्वे प्रकारविशेषं दर्शयति। भपदसंज्ञाधिकार इत्यादि। द्वारमूपायः। अयस्मयमिति। अयसो विकारः'द्व्यचश्च्छन्दसि'  इति मयट्॥</p></div>