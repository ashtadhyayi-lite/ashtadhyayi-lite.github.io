<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.18.html"><button class="muted-button">Prev 5.4.18</button></a>
        <a href="5.4.20.html"><button class="muted-button">Next 5.4.20</button></a>
        </nav><h2>Sandhi Samaasa Split</h2>
<hr />
<p>index: 5.4.19
sutra: एकस्य सकृच्च</p>
<hr />
<p>क्रियागणने एकस्य सकृत्,   सुच् च</p>
<h2>Neelesh Sanskrit Brief</h2>
<hr />
<p>index: 5.4.19
sutra: एकस्य सकृच्च</p>
<hr />
<p>क्रियायाः गणने कर्तव्ये 'एक' शब्दात् सुच्-प्रत्ययः भवति, तथा च 'एक' शब्दस्य 'सकृत्' इति आदेशः अपि भवति । </p>
<h2>Neelesh Sanskrit Detailed</h2>
<hr />
<p>index: 5.4.19
sutra: एकस्य सकृच्च</p>
<hr />
<p>यदि काचित् क्रिया एकवारम् एव भवति, तर्हि तस्याः गणनायाः निर्देशार्थम् 'एक' शब्दात् 'सुच्' इति प्रत्ययः भवति, तथा च प्रक्रियायाम् 'एक' शब्दस्य 'सकृत्' इति आदेशः अपि भवति । </p>
<p>सुच् प्रत्यये चकारस्य इत्संज्ञा, लोपः च भवति । सकारोत्तरः उकारः उच्चारणार्थः अस्ति । प्रक्रियायाम् केवलम् 'स्' इत्यवशिष्यते । तस्यापि <b>संयोगान्तस्य लोपः</b> <a href="8.2.23.html">8.2.23</a> इत्यनेन लोपः भवति, अतः 'सकृत्' इत्येव अवशिष्यते । प्रक्रिया इयम् -</p>
<p>एकवारम् इत्येव </p>
<p>= एक + सुच् [वर्तमानसूत्रेण सुच्-प्रत्ययः]</p>
<p>→ सकृत् + स् [इत्संज्ञालोपः]</p>
<p>→ सकृत्  [<b>संयोगान्तस्य लोपः</b> <a href="8.2.23.html">8.2.23</a> इति सकारलोपः]</p>
<p>→ सकृत् </p>
<p>यथा - देवदत्तः सकृत् भुङ्क्ते । एकवारं भुङ्क्ते इत्याशयः ।</p>
<p>स्मर्तव्यम् -</p>
<ol>
<li>
<p>यद्यपि इदम् सूत्रम् <b>समर्थानाम् प्रथमात् वा</b> <a href="4.1.82.html">4.1.82</a> इत्यत्र निर्दिष्टायाम् महाविभाषायाम् पाठितमस्ति, तथाप्यत्र विकल्पः न विधीयते । भाष्ये अस्मिन् सन्दर्भे उच्यते - 'आमादयः प्राङ्मयटः नित्याः' । इत्युक्ते, <b>किमेत्तिङव्ययघादाम्वद्रव्यप्रकर्षे</b> <a href="5.4.11.html">5.4.11</a> इत्यस्मात् आरभ्य वर्तमानसूत्रपर्यन्तम्  विहिताः सर्वे प्रत्ययाः नित्याः एव भवन्ति । अतः वर्तमानसूत्रस्य सन्दर्भे अपि सुच्-प्रत्ययान्तरूपम् एव प्रयोक्तव्यम् ।इत्युक्ते, 'एकवारं भुङ्क्ते' विग्रहवाक्यम् प्रयोक्तव्यम्, नो चेत् 'सकृत् भुङ्क्ते' इति तद्धितान्तशब्दः प्रयोक्तव्यः । परन्तु  'एकवारं भुङ्क्ते' इति निर्देशयितुम् केवलम् 'एकः भुङ्क्ते' इति प्रयोगः न साधु ।</p>
</li>
<li>
<p>अनेन सूत्रेण निर्मितः 'सकृत्' शब्दः <b>तद्धितश्चासर्वविभक्तिः</b> <a href="1.1.38.html">1.1.38</a> इत्यनेन अव्ययसंज्ञकः भवति । अतः सर्वासु विभक्तिषु लिङ्गेषु वचनेषु च अस्य 'सकृत्' इत्येव रूपं प्रयुज्यते । यथा - सीता सकृत् गच्छति; पुष्पाणि सकृत् विकसन्ति; वयं सकृत् ब्रूमः - आदयः ।</p>
</li>
<li>
<p>अस्मिन् सूत्रे 'क्रिया' इति शब्दः अनुवृत्तिरूपेण स्वीक्रियते, अतः केवलम् 'एकम् फलम्', 'एकः वृक्षः' इत्येतेषु विषयेषु वर्तमानसूत्रस्य प्रयोगः न भवति । केवलम् क्रिया निर्दिश्यते चेदेव अस्य सूत्रस्य प्रयोगः कर्तव्यः ।</p>
</li>
<li>
<p>अनेन सूत्रेण उक्तः 'सुच्' प्रत्ययः <b>संख्यायाः क्रियाभ्यावृत्तिगणने कृत्वसुच्</b> <a href="5.4.17.html">5.4.17</a> इत्यस्य अपवादरूपेण नैव विधीयते, यतः अत्र क्रियायाः अभ्यावृत्तिः नैव सम्भवति ।  When an action is done only once, there is no question of having a repetition. । अतएव अस्मिन् सूत्रे केवलम् 'क्रियागणने' इत्यनुवर्तते, न हि 'अभ्यावृत्तिः' इति ।                                              </p>
</li>
<li>
<p>'सुच्' प्रत्यये चकारस्य इत्संज्ञा स्वरनिर्देशार्थमस्ति । <b>तद्धितस्य</b> <a href="6.1.164.html">6.1.164</a> इत्यनेन चित्-प्रत्यये परे तद्धितान्तस्य अन्तिमः स्वरः उदात्तः भवति । यथा, 'सकृत्' इत्यत्र ककारोत्तरः ऋकारः  अनेन उदात्तत्वं प्राप्नोति ।</p>
</li>
</ol>
<h2>Kashika</h2>
<hr />
<p>index: 5.4.19
sutra: एकस्य सकृच्च</p>
<hr />
<p>एकशब्दस्य सकृतित्ययमादेशो भवति सुच् च प्रत्ययः क्रियागणेन। कृत्वसुचोऽपवादः। अभ्यावृत्तिस् त्विह न सम्भवति। सकृद् भुङ्क्ते। सकृदधीते। एकः पाकः इत्यत्र न भवति, अनभिधानात्।</p>
<h2>Siddhanta Kaumudi</h2>
<hr />
<p>index: 5.4.19
sutra: एकस्य सकृच्च</p>
<hr />
<p>सकृदित्यादेशः स्याच्चात्सुच् । सकृद्भुङ्क्ते । संयोगान्तस्य &lt;{SK54}&gt; इति सुचो लोपः न तु हल्ङ्याप् - &lt;{SK252}&gt; इति । अभैत्सीदित्यत्र सिच इव सुचोऽपि तदयोगात् ॥</p>
<h2>Balamanorama</h2>
<hr />
<p>index: 5.4.19
sutra: एकस्य सकृच्च</p>
<hr />
<p><b>एकस्य सकृच्च</b> - एकस्य सकृच्च । शेषपूरणेन सूत्रं व्याचष्टे — सकृदित्यादेशः स्यादिति । सकृद्भुङ्क्ते इति । एकशब्दात्सुच्, प्रकृतेः सकृदित्यादेशश्च । अत्र एकशब्दः क्रियाविशेषणम् ।एकत्वविशिष्टा भुजिक्रियेत्यर्थः ।स्वादु पचती॑त्यादिवदेकं भुङ्क्ते इति प्रयोगे प्राप्ते इदं सूत्रमिति कैयटः । 'एको भुङ्क्ते' इत्यत्र तु नायं विधिः प्रवर्तते, क्रियाग्रहणमनुवर्त्त्य क्रियाविशेषणस्यैव एकशब्दस्य ग्रहणादित्यास्तां तावत् । ननुसंयोगान्तस्ये॑ति सुचो लोप इत्यनुपपन्नम् । 'हल्ङ्याब्भ्यः' इत्येव हि सुलोपोऽत्र युक्तः तस्मिन्कर्तव्ये संयोगान्तस्ये॑ति सुचो लोप इत्यनुपपन्नम् । 'हल्ङ्याब्भ्यः' इत्येव हि सुलोपोऽत्र युक्तः, तस्मिन्कर्तव्ये संयोगान्तलोपस्य त्रैपादिकस्याऽसिद्धत्वादित्यत आह — नतु हल्याङ्यबितीति । सिच इवेति ।अभैत्सी॑त्यत्रि सिचो लोपनिवृत्तयेहल्ङ्या॑वित्यत्र सिग्रहणेन सिचो न ग्रहणं, तत्साहचर्यात्सुग्रहणेनापि सुजयं न गृह्रत इति भावः । </p>
<h2>Padamanjari</h2>
<hr />
<p>index: 5.4.19
sutra: एकस्य सकृच्च</p>
<hr />
<p>सकृदिति ।'संयोगान्तस्य लोपः'  इति सुचो लोपः। सुचश्चकारोऽत्राप्यन्तोदातार्थः, अन्यथा ठिण्बीकापाशल्यतिमर्चिभ्यः कन्ऽ इति कन्प्रत्ययान्त एकशब्द आद्यौदात इति तस्य स्थाने भवन्सकृच्छब्द आन्तर्यत आद्यौदातः स्यात्। एकः पाक इत्यत्रेत्यादि। अपर आह - ठभ्यावृत्तिग्रहणादेव सिद्धे पूर्वसूत्रे क्रियाग्रहणं क्रियाविशेषप्रतिपत्यर्थम्, तेन साध्यस्वभावैव क्रिया गृह्यते। पाकादिभिस्तु शब्दैः सिद्धस्वभावाऽभिधीयते, यादृशी च पूर्वसूत्रे क्रिया गृहीता तादृश्येवात्राप्यनुवर्ततेऽ इति। तत्र च पाकादिशब्दप्रयोगे प्रत्ययाभाव इति घञन्ताद्यन्तप्रयोगेऽपि कृत्वोऽर्थप्रत्ययः क्वचित् लिङ्गाद्'द्विर्वचने' चिऽ इति साधनीयो मनीषिभिः ॥</p></div>