<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="2.1.38.html"><button class="muted-button">Prev 2.1.38</button></a>
        <a href="2.1.40.html"><button class="muted-button">Next 2.1.40</button></a>
        </nav><h2>Kashika</h2>
<hr />
<p>index: 2.1.39
sutra: स्तोकान्तिकदूरार्थकृच्छ्राणि क्तेन</p>
<hr />
<p>स्तोक अन्तिक दूर इत्येवमर्थाः शब्दाः कृच्छ्रशब्दश्च पञ्चम्यन्ताः क्तान्तेन सह समस्यन्ते, तत्पुरुषश्च समासो भवति। स्तोकान् मुक्तः। अन्तिकादागतः। अभ्याशादागतः। दूरादागतः। विप्रकृष्टादागतः। कृच्छ्रान् मुक्तः। कृच्छ्राल् लब्धः। <b>पञ्चम्याः स्तोकादिभ्यः</b> <a href="6.3.2.html">6.3.2</a> इत्यलुक्। शतसहत्रौ परेणेति वक्तव्यम्। शतात् परे परश्शताः। सहस्रात् परे परस्सहस्राः। राजदन्तादित्वात् परनिपातः। निपातनात् सुडागमः।</p>
<h2>Siddhanta Kaumudi</h2>
<hr />
<p>index: 2.1.39
sutra: स्तोकान्तिकदूरार्थकृच्छ्राणि क्तेन</p>
<hr />
<p>स्तोकान्मुक्तः । अल्पान्मुक्तः । अन्तिकादागतः । अभ्याशादागतः । दूरादागतः । विप्रकृष्टादागतः । कृच्छ्रादागतः । पञ्चम्याः स्तोकादिभ्यः &lt;{SK159}&gt; इत्यलुक् ॥</p>
<h2>Balamanorama</h2>
<hr />
<p>index: 2.1.39
sutra: स्तोकान्तिकदूरार्थकृच्छ्राणि क्तेन</p>
<hr />
<p><b>स्तोकान्तिकदूरार्थकृच्छ्राणि क्तेन</b> - स्तोकान्तिक । स्तोक-अन्तिक-दूर-एतदर्थकानि, कृच्छ्र एतानि पञ्चम्यन्तानि क्तप्रत्ययान्तेन समस्यन्त इत्यर्थः । अर्थग्रहणं स्तोकान्तिकदूरेषु संबध्यते । अल्पान्मुक्त इति । स्तोकपर्यायस्योदाहरणम् । अभ्याशादागत इति । अन्तिकपर्यायस्योदाहरणम् । विप्रकृष्टादागत इति । दूरशब्दपर्याय उदाहार्यः ।करणे च स्तोके॑ति पञ्चमी । 'दूरादागत' इत्यत्र तुदूरान्तिकार्थेभ्यः॑ इति पञ्चमी । अत्रसुपो धात्वि॑ति लुकमाशङ्क्याह — पञ्चम्याः स्तोकादिभ्य इत्यलुगिति । </p></div>