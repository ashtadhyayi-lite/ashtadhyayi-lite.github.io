<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="4.2.26.html">
            <button class="muted-button">Prev 4.2.26</button>
        </a>
        <a href="4.2.28.html">
            <button class="muted-button">Next 4.2.28</button>
        </a>
        </nav><h2>Kashika</h2>
<hr />
<p>index: 4.2.27
sutra: अपोनप्त्रपान्नप्तृभ्यां घः</p>
<hr />
<p>अपोनप्तृ अपांनप्तृ इत्येताभ्यां घः प्रत्ययो भवति साऽस्य देवता इत्यस्मिन् विषये। अणोऽपवादः। अपोनप्त्रियं हविः, अपांनप्त्रियम्। अपोनपादपांनपादिति देवताया नामधेये एते। तयोस् तु पत्ययसन्नियोगेन रूपम् इदं निपत्यते।</p>
<h2>Siddhanta Kaumudi</h2>
<hr />
<p>index: 4.2.27
sutra: अपोनप्त्रपान्नप्तृभ्यां घः</p>
<hr />
<p>अपोनप्त्रियम् । अपान्नप्त्रियम् । अपोनपात् अपान्नपाच्च देवते । प्रत्ययसंनियोगेन तूक्तं रूपं निपात्यते । अत एवापोनपाते अपान्नपातेऽनुब्रूहीति प्रैषः ॥</p>
<h2>Balamanorama</h2>
<hr />
<p>index: 4.2.27
sutra: अपोनप्त्रपान्नप्तृभ्यां घः</p>
<hr />
<p><em>अपोनप्त्रपान्नप्तृभ्यां घः</em> - अपोनप्त्रपांनपतृभ्यां घः । प्रत्ययसंनियोगेनेति । घप्रत्ययसंनियोगेन अपोनपाच्छब्दस्य अपोनप्तृभावः, अपांनपाच्छब्दस्य अपांनप्तृभावश्च निपात्यत इत्यर्थः । अत एवेति । घप्रत्ययसंनियोगेनैव उक्तादेशविधेरित्यर्थः । अत्र घप्रत्ययाऽभावान्नोक्तादेशाविति भावः । </p>
<h2>Padamanjari</h2>
<hr />
<p>index: 4.2.27
sutra: अपोनप्त्रपान्नप्तृभ्यां घः</p>
<hr />
<p>अपोनपात् अपांनपादिति देवतानामधेये इति । पृषोदरादित्वादनयोः साधुत्वम् । तयोस्तु प्रत्ययसन्नियोगेनेति । एवं च अपोनपाते अनुब्रूहि, अपांनपातेऽनुब्रूहि, अपोनपातं यज, अपां नपातं यजेति सम्प्रैषः । वेदे तु अपोनप्त्रे स्वाहेति छान्दसः प्रयोगः ॥</p></div>