<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.2.108.html"><button class="muted-button">Prev 8.2.108</button></a>
        <a href="8.3.2.html"><button class="muted-button">Next 8.3.2</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>मतुवसौ पदस्य संहितायाम् सम्बुद्धौ छन्दसि  रुँ </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>वेदानाम् विषये -  मतुप्-प्रत्ययान्तपदस्य क्वसुँ-प्रत्ययान्तपदस्य च संहितायाम् सत्याम् सम्बुद्धि-परे रुँ-आदेशः भवति । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>In case of वेदाः - The words ending in मतुप् or क्वसुँ प्रत्यय exhibit रुँत्वम् when followed by सम्बुद्धि-प्रत्यय.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>मतुप्-इति कश्चन तद्धितप्रत्ययः । <b>तदस्यास्त्यस्मिन्निति मतुप्</b> <a href="5.3.94.html">5.3.94</a> एतादशैः सूत्रेः मतुप्-प्रत्ययः विधीयते । क्वसुँ-इति कश्चन कृत्-प्रत्ययः <b>क्वसुश्च</b> <a href="3.2.107.html">3.2.107</a> इत्यनेन लिट्-लकारस्य स्थाने आगच्छति । एतयोः द्वयोः प्रत्यययोः योजनेन प्रातिपदिकम् सिद्ध्यति । अस्मात् प्रातिपदिकात् सम्बुद्धि-एकवचनस्य प्रत्ययः आगच्छति चेत् वेदेषु तस्य  पदस्य  रुँ-आदेशः कृतः दृश्यते । (रुँ-आदेशः सम्बुद्धि-एकवचनस्य प्रत्ययस्य न भवति, पदस्य भवतीति स्मर्तव्यम् ।)              </p>
<p>यथा - </p>
<ol>
<li>'इन्द्र मरुत्व इह पाहि सोमम्' (ऋग्वेदः 3.51.7) - अत्र 'मरुत्वः' शब्दस्य प्रक्रिया इयमस्ति -</li>
</ol>
<p>मरुत् + मतुप् + सुँ [ <b>तदस्यास्त्यस्मिन्निति मतुप्</b> <a href="5.3.94.html">5.3.94</a> इत्यनेन मतुप् । सम्बुद्धिवाचकः सुँ-प्रत्ययः]    </p>
<p>→ मरुत्  + मन् त् + सुँ [<b>उगिदचाम् सर्वनामस्थाने अधातोः</b> <a href="7.1.70.html">7.1.70</a> इत्यनेन उगित्-प्रत्ययान्तस्य सर्वनामस्थाने परे नुमागमः]</p>
<p>→ मरुत् + मन् त् [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति सुँलोपः]</p>
<p>→ मरुत् + वन् त्  [<b>झयः</b> <a href="8.2.10.html">8.2.10</a> इति मकारस्य वकारादेशः]</p>
<p>→ मरुत् वन् [<b>संयोगान्तस्य लोपः</b> <a href="8.2.23.html">8.2.23</a> इति तकारलोपः]</p>
<p>→ मरुत् वरुँ [नकारस्य <b>मतुवसो रु सम्बुद्धौ छन्दसि</b> <a href="8.3.1.html">8.3.1</a> इति रुँत्वम्]</p>
<p>→ मरुत्वः [<b>खरवसानयोर्विसर्जनीयः</b>  <a href="8.3.15.html">8.3.15</a> इति विसर्गः ।]</p>
<p>ज्ञातव्यम् - उपरिनिर्दिष्टे वाक्ये रुँ इत्यस्य इकारे परे <b>भो भगो अघोऽपूर्वस्य योऽशि</b> <a href="8.3.17.html">8.3.17</a> इत्यनेन यकारादेशं कृत्वा <b>लोपः शाकल्यस्य</b> <a href="8.3.19.html">8.3.19</a> इत्यनेन यकारलोपः भवति ।</p>
<ol>
<li>'जुषस्वास्य कुर्मो हरिवो मेदिनं त्वा' (कृष्णयजुर्वेदः 4.7.15) - अत्र 'हरिवः' शब्दस्य प्रक्रिया इयमस्ति -</li>
</ol>
<p>हरि + मतुप् + सुँ  [ <b>तदस्यास्त्यस्मिन्निति मतुप्</b> <a href="5.3.94.html">5.3.94</a> इत्यनेन मतुप् । सम्बुद्धिवाचकः सुँ-प्रत्ययः]    </p>
<p>→ हरि + वत् + सुँ [<b>छन्दसीरः</b> इति मकारस्य वकारादेशः]</p>
<p>→ हरि  + वन् त् + सुँ [<b>उगिदचाम् सर्वनामस्थाने अधातोः</b> <a href="7.1.70.html">7.1.70</a> इत्यनेन उगित्-प्रत्ययान्तस्य सर्वनामस्थाने परे नुमागमः]</p>
<p>→ हरि + वन् त् [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति सुँलोपः]</p>
<p>→ हरि वन् [<b>संयोगान्तस्य लोपः</b> <a href="8.2.23.html">8.2.23</a> इति तकारलोपः]</p>
<p>→ हरि वरुँ [नकारस्य <b>मतुवसो रु सम्बुद्धौ छन्दसि</b> <a href="8.3.1.html">8.3.1</a> इति रुँत्वम् ]</p>
<p>→ हरिवः [<b>खरवसानयोर्विसर्जनीयः</b>  <a href="8.3.15.html">8.3.15</a> इति विसर्गः ।]</p>
<p>3 'मघवद्भ्यस्तनुष्व मीढ्वस्तोकाय तनयाय मृडय'  (रूद्रम् - नमकम्) - अत्र 'मीढ्वः' इत्यस्य प्रक्रिया इयम् -           </p>
<p>मिहँ सेचने + लिट् [<b>परोक्षे लिट्</b> <a href="3.2.115.html">3.2.115</a> इति लिट्]</p>
<p>→ मिह् + क्वसुँ [<b>क्वसुश्च</b> <a href="3.2.107.html">3.2.107</a> इति क्वसुँ-प्रत्ययः]</p>
<p>→ मीढ्वत् [<b>दाश्वान् साह्वान् मीढ्वांश्च</b> <a href="6.1.12.html">6.1.12</a> इति मीढ्वत्-शब्दस्य क्वसुँ-प्रत्यये परे निपातनम् ।]</p>
<p>→   मीढ्वत् + सुँ [सम्बुद्धेः विवक्षायाम् सुँ-प्रत्ययः]</p>
<p>→ मीढ्वत् [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति सुँलोपः]</p>
<p>→ मीढ्वरुँ [<b>मतुवसो रु सम्बुद्धौ छन्दसि</b> <a href="8.3.1.html">8.3.1</a> इति रुँत्वम् ]          </p>
<p>→ मीढ्वः [<b>खरवसानयोर्विसर्जनीयः</b>  <a href="8.3.15.html">8.3.15</a> इति विसर्गः]</p>
<p>ज्ञातव्यम् - </p>
<ol>
<li>
<p>'विद् + शतृ' इत्यत्र शतृ-प्रत्ययस्य अपि <b>विदेः शतुर्वसुः</b> <a href="7.1.36.html">7.1.36</a> इत्यनेन वसुँ-आदेशः भवति । परन्तु तत्र अस्य सूत्रस्य प्रयोगः वेदेषु न दृश्यते इति काशिकाकारः वदति ।</p>
</li>
<li>
<p>अस्मात् सूत्रात् आरभ्य 'रुँ' इत्यस्य अनुवृत्तिः <b>कानाम्रेडिते</b> <a href="8.3.12.html">8.3.12</a> इति यावत् गच्छति । एतानि सूत्राणि 'प्रथमम् रुत्वप्रकरणम्' नाम्ना ज्ञायन्ते । </p>
</li>
</ol>
<h2 id="kashika">Kashika</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>संहितायाम् इति वर्तते। मत्वन्तस्य वस्वन्तस्य च पदस्य रुः इत्ययमादेशो भवति सम्बुद्धौ परतः छन्दसि विषये। मत्वन्तस्य तावत् इन्द्र मरुत्व इह पाहि सोमम्। हरिवो मेदिनं त्वा। मरुतोऽस्य सन्ति, हरयोऽस्य सन्तीति मतुप्। सुप्तकारयोः हल्ङ्यादिलोपे संयोगान्तस्य लोपे च कृते नकारस्य रुः भवति। वस्वन्तस्य खल्वपि मीढ्वस्तोकाय तनयाय मृल। इन्द्र साह्वः। क्वसोर्निपातनम् दाश्वान्साह्वान्मीढ्वांश्चेति। मतुवसोः इति किम्? ब्रह्मन् स्तोष्यामः। सम्बुद्धौ इति किम्? य एवं विद्वानग्निमुपतिष्ठते। छन्दसि इति किम्? हे गोमन्। हे पपिवन्। वन उपसङ्ख्यानं कर्तव्यम्। यस्त्वायन्तं वसुना प्रातरित्वः। इणः प्रातःपूर्वस्य छन्दसि क्वनिप्। विभाषा भवद्भगवदघवतामोच्चावस्य। छन्दसि भाषायां च भवत् भगवतघवतित्येतेषां विभाष रुः वक्तव्यः, अवशब्दस्य च ओकारादेशः। सामान्येन छन्दसि भाषायां च इदं वचनम्। भवत् हे भोः, हे भवन्। भगवत् हे भगोः, हे भगवन्। अघवन् हे अघोः, हे अघवन्। निपातनविज्ञानाद् वा सिद्धम्। अथ वा भो इत्येवमादयो निपाता द्रष्टव्याः। असम्बुद्धौ अपि द्विवचनबहुवचनयोरपि दृश्यन्ते। भो देवदत्तयज्ञदत्तौ। भो देवदत्तयज्ञदत्तविष्णुमित्राः। तथा स्त्रियामपि च दृश्यन्ते, भो ब्राह्मणि इत्यादि। संहिताधिकार उत्तरत्र उपयुज्यते, यत्र भिन्नपदस्थौ निमित्तनिमित्तिनौ <b>नश्छव्यप्रशान्</b> <a href="8.3.7.html">8.3.7</a> इति।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>रु इत्यविभक्तिको निर्देशः । मत्वन्तस्य वस्वन्तस्य च रुः स्यात् । अलोऽन्त्यस्य &lt;{SK42}&gt; इति परिभाषया नकारस्य । इन्द्र मरुत्व इह पाहि सोमम् (इन्द्र॑ मरुत्व इ॒ह पा॑हि सोम॑म्) । हरिवो मेदिनं त्वा (हरिवो मे॒दिनं॑ त्वा) । छन्दसीरः &lt;{SK3600}&gt; इति वत्वम् । </p>
<h2 id="padamanjari">Padamanjari</h2><a href="#">Up</a>
<hr />
<p>index: 8.3.1
sutra: मतुवसो रु सम्बुद्धौ छन्दसि</p>
<hr />
<p>'युवोरनाकौ'  इतिवन्मतुवसोरिति निर्देशोऽनुबन्धपरित्यागेन वा सकारान्तस्य वसोर्ग्रहणम्, निपातनाच्चाल्पाच्तरस्य परनिपातः । रु - इत्यविभक्तिको निर्देशः । मरुत्व इति ।'झयः'  इति वत्वम्ऽ तसौ मत्वर्थेऽ इति भसंज्ञा । हरिवो मेदिनमिति ।'च्छन्दसीरः'  इति वत्वम्,'संयोगान्तलोपो रो रुत्वे सिद्धो वक्तव्यः'  इति वचनात्'हशि च'  इत्युत्वम् । वन इति । क्वनिब्वनिपोः सामान्येन ग्रहणम् । अनुबन्धानिर्देशादत्र तदनुबन्धकपरिभाषाया अनुपस्थानात् क्वनिपोऽपि ग्रहणम् । प्रातरित्व इति । प्रातरेतीति ठन्येभ्योऽपि दृश्यन्तेऽ इति क्वनिपि ह्रस्वस्य तुक् । अवशब्दस्य चेति । सर्वस्येति द्रष्टव्यम्; अनर्थकेऽलोन्त्यपरिभाषाया अभावात् । उपसंख्यानं प्रत्याचष्टे - निपातविज्ञानाद्वेति । एतदेव विवृणोति - अथ वेति । अवश्यं चैतन्निपातत्वमेव विज्ञेयमित्याह - असम्बुद्धावपि हीति । स्त्रियामिति । भो ब्राह्मणीति । विभक्तिनिमितेषु कार्येषु लिङ्गविशिष्टपरिभाषा नोपतिष्ठत इत्युक्तम् -'न वा विभक्तौ लिङ्गविशिष्टाग्रहणात्'  इति, तेन भवतीशब्दस्य रुत्वौत्वे न स्याताम् । अथापि स्याताम् ? एवमीकारस्य रुत्वे अवशब्दस्य चौकारो रूपं न सिध्यति । तस्मादसम्बुद्धौ स्त्रियां च दर्शनान्निपाता एवेति विज्ञेयम् । निपातत्वं च विभक्तिस्वरप्रतिरूपकत्वेनेति । नन्वसत्यस्मिन्नुपसंख्याने भोइत्यादिकः शब्दो विभक्त्यन्तो नास्ति, यत्प्रतिरूपका एते स्युः ? तस्मात्सौत्रा एते निपाताः,'भोभगोअघोः'  इत्यत्र सूत्रे निर्दिष्टाः, चादिषु वा पठितव्याः । तदेवं प्रत्याख्यातमुपसंख्यानम् । अन्ये त्वाहुः - ठितराभ्योऽपि दृश्यन्तेऽ इति भवदादियोगे विधीयमानास्तसिलादयः, ततः'भो'  इत्यादावपि यथा स्युरिति वार्तिकारम्भ इति । अन्ये तु - भवदादेरपरिगणितत्वाद् निपाता भोइत्यादयो भविष्यन्तीति मन्यन्ते ॥</p></div>