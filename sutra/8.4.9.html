<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.4.8.html"><button class="muted-button">Prev 8.4.8</button></a>
        <a href="8.4.10.html"><button class="muted-button">Next 8.4.10</button></a>
        </nav><h2>Kashika</h2>
<hr />
<p>index: 8.4.9
sutra: पानं देशे</p>
<hr />
<p>पाननकारस्य पूर्वपदस्थान् निमित्तादुत्तरस्य देशाभिधाने णकार आदेशो भवति। पीयते इति पानम्। <b>कृत्यल्युटो बहुलम्</b> <a href="3.3.113.html">3.3.113</a> इति कर्मणि ल्युत्। क्षीरं पानं येषां ते क्षीरपाणा उशीनराः। मनुष्याभिधानेऽपि देशाभिधानं गम्यते। सुरापाणाः प्राच्याः। सौवीरपाणा बाह्लीकाः। कषायपाणाः गान्धाराः। देशे इति किम्? दाक्षीणां पानम् दाक्षिपानम्।</p>
<h2>Siddhanta Kaumudi</h2>
<hr />
<p>index: 8.4.9
sutra: पानं देशे</p>
<hr />
<p>पूर्वपदस्थान्निमित्तात्परस्य पानस्य नस्य णत्वं स्याद्देशे गम्ये । क्षीरं पानं येषां ते क्षीरपाणा उशीनराः । सुरापाणाः प्राच्याः । पीयते इति पानम् । कर्मणि ल्युट् ॥</p>
<h2>Balamanorama</h2>
<hr />
<p>index: 8.4.9
sutra: पानं देशे</p>
<hr />
<p><b>पानं देशे</b> - पानं देशे ।पान॑मिति षष्ठर्थे प्रथमेत्यभिप्रेत्याह — पानस्येति । उशीनरा इति । देशविशेषे बहुवचनान्तोऽयम् । ननु पानशब्दस्य भावस्युडन्तत्वे क्षीरम्पानमिति कथं सामानाधिकरण्यमित्यत आह — पीयते इति । </p>
<h2>Padamanjari</h2>
<hr />
<p>index: 8.4.9
sutra: पानं देशे</p>
<hr />
<p>क्षीरं पानं येषामिति । कर्तरि षष्ठी । उशीनरादयः शब्दा देशद्वारेण पुरुषेषु वर्तन्त इति देशाभिधायिनो भवन्ति । दाक्षैइणां पानमिति । अत्रापि कर्मसाधन एव पानशब्दः ॥</p></div>