<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.135.html"><button class="muted-button">Prev 5.4.135</button></a>
        <a href="5.4.137.html"><button class="muted-button">Next 5.4.137</button></a>
        </nav><h2>Kashika</h2>
<hr />
<p>index: 5.4.136
sutra: अल्पाख्यायाम्</p>
<hr />
<p>अल्पाख्यायां योगन्धशब्दः तस्य इकारादेशो भवति समासान्तो बहुव्रीहौ समासे। सूपोऽल्पोऽस्मिन् सूपगन्धि भोजनम्। अल्पमस्मिन् भोजने घृतम् घृतगन्धि। क्षीरगन्धि। अल्पपर्यायो गन्धशब्दः।</p>
<h2>Siddhanta Kaumudi</h2>
<hr />
<p>index: 5.4.136
sutra: अल्पाख्यायाम्</p>
<hr />
<p>सूपस्य गन्धो लोशो यस्मिंस्तत् सूपगन्धि भोजनम् । घृतगन्धि । गन्धो गन्धक आमोदे लेशे सम्बन्धगर्वयोः इति विश्वः ॥ </p>
<h2>Balamanorama</h2>
<hr />
<p>index: 5.4.136
sutra: अल्पाख्यायाम्</p>
<hr />
<p><b>अल्पाख्यायाम्</b> - अल्पाख्यायाम् । अल्पवचने सति गन्धशब्दस्य इकारोऽन्तादेशः स्याद्बहुव्रीहावित्यर्थः । 'लेशः' इति गन्धशब्दस्य विवरणम् । सूपस्य गन्धो यस्मिन्नित्येव विग्रहः । सूपगन्धि भोजनमिति । उत्पूतिसुसुरभिपूर्वंकत्वाऽभावादेकान्तत्वाऽभावाच्चाऽप्राप्ते वचनमिदम् । व्यधिकरणपदानामपि क्वचिदस्ति बहुव्रीहिरिति मूल एवानुपदं वक्ष्यते । घृतगन्धीति । घृतस्य गन्धो लेशो यस्मिन्निति विग्रहः । गन्धशब्दस्याऽल्पवाचित्वे प्रमाणमाह — गन्धो गन्धक इति । </p>
<h2>Padamanjari</h2>
<hr />
<p>index: 5.4.136
sutra: अल्पाख्यायाम्</p>
<hr />
<p>सुपोऽल्पोऽस्मिन्सूपगन्धीति। अर्थप्रदर्शनमेतत्, विग्रहस्तु सूपस्य गन्धो लेशोऽस्मिन्निति; इन्यथा विशेषणत्वाद् गन्धशब्दस्य पूर्वनिपातः स्यात्। यद्वा - अस्मादेव निपातनाद् गन्धशब्दस्य परनिपातः ॥</p></div>