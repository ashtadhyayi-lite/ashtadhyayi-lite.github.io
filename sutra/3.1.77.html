<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.1.76.html"><button class="muted-button">Prev 3.1.76</button></a>
        <a href="3.1.78.html"><button class="muted-button">Next 3.1.78</button></a>
        </nav><h2>Sandhi Samaasa Split</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>कर्त्तरि सार्वधातुके तुदादिभ्यः धातोः परः श-प्रत्ययः</p>
<h2>Neelesh Sanskrit Brief</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>सार्वधातुके कर्तरि प्रत्यये परे तुदादिगणस्य धातोः परः श-प्रत्ययः विधीयते ।</p>
<h2>Neelesh English Brief</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>A verb belonging to the तुदादिगण gets the विकरणप्रत्यय 'श' in presence of a सार्वधातुक प्रत्यय in कर्तरि प्रयोग.</p>
<h2>Neelesh Sanskrit Detailed</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>किम् नाम सार्वधातुकप्रत्ययः? <b>तिङ्शित्सार्वधातुकम्</b> <a href="3.4.113.html">3.4.113</a> इत्यनेन  तिङ्-प्रत्ययाः तथा शित्-प्रत्ययाः सार्वधातुकसंज्ञां प्राप्नुवन्ति ।</p>
<p>किम् नाम कर्तरिप्रयोगः? <b>लः कर्मणि च भावे च अकर्मकेभ्यः</b> <a href="3.4.69.html">3.4.69</a> अनेन सूत्रेण लकारः कर्तारम्, कर्म, तथा भावं निदर्शयितुम् शक्नोति । यत्र लकारः कर्तारम् निदर्शयति, सः कर्तरिप्रयोगः । </p>
<p>कर्तरि प्रयोगे सार्वधातुके प्रत्यये परे तुदादिगणस्य धातोः परः 'श' इति गणविकरणम् प्रत्ययरूपेण आगच्छति । अस्मिन् विकरणे शकारस्य <b>लशक्वतद्धिते</b> <a href="1.3.8.html">1.3.8</a> इत्यनेन इत्संज्ञा भवति, अग्रे <b>तस्य लोपः</b> <a href="1.3.9.html">1.3.9</a> इत्यनेन तस्य लोपः भवति । अतः केवलम् 'अ' इति अवशिष्यते ।  उदाहरणद्वयम् - </p>
<ol>
<li>तुदँ (व्यथने) -  इति तुदादिगणस्य प्रथमः धातुः । अस्य लट्लकारस्य प्रथमपुरुषैकवचनस्य रूपम् एतादृशम् सिदध्यति - </li>
</ol>
<p>तुद् + लट् [<b>वर्तमाने लट्</b> <a href="3.2.123.html">3.2.123</a> इति लट्-लकारः]</p>
<p>→ तुद् + तिप् [<b>तिप्तस्झि...</b> <a href="3.4.78.html">3.4.78</a> इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]</p>
<p>→ तुद्  + श + ति [सार्वधातुके प्रत्यये परे <b>तुदादिभ्यः शः</b> <a href="3.1.77.html">3.1.77</a> इति विकरणप्रत्ययः 'श' ]</p>
<p>→  तुद् अ ति  [इत्संज्ञालोपः]</p>
<p>→ तुदति</p>
<p>अत्र प्रक्रियायाम् 'तुद् + तिप्' इत्यत्र वस्तुतः  परत्वात् <b>पुगन्तलघूपधस्य च</b> <a href="7.3.86.html">7.3.86</a> इत्यनेन उकारस्य गुणादेशः भवितुमर्हति, परन्तु तं बाधित्वा नित्यत्वात्  <b>तुदादिभ्यः शः</b> <a href="3.1.77.html">3.1.77</a> इत्यनेन विकरणप्रत्ययः 'श' एव विधीयते इति स्मर्तव्यम् । अतएव पदमञ्जर्यामुच्यते -  'तुदतीति स्थिते परत्वात् प्राप्तमपि गुणम् गुणं नित्यः शः बाधते' ।     </p>
<ol>
<li>लिखँ (अक्षरविन्यासे) - इति तुदादिगणस्य धातिः ।   तस्य 'शतृ' इति सार्वधातुके प्रत्यये परे - </li>
</ol>
<p>लिख् + शतृ [<b>लटः शतृशानचौ अप्रथमासमानाधिकरणे</b> <a href="3.2.124.html">3.2.124</a> इत्यनेन शतृ-प्रत्ययः]</p>
<p>→ लिख् + श + शतृ [सार्वधातुके प्रत्यये परे <b>तुदादिभ्यः शः</b> <a href="3.1.77.html">3.1.77</a> इति विकरणप्रत्ययः 'श'  ]</p>
<p>→ लिख् + अ + अत् [इत्संज्ञालोपः]   </p>
<p>→ लिखत् [<b>अतो गुणे</b> <a href="6.1.97.html">6.1.97</a> इति गुण-एकादेशः अकारः]</p>
<p>ज्ञातव्यम् -  <b>कर्तरि शप्</b> <a href="3.1.68.html">3.1.68</a> इत्यनेन सार्वधातुके कर्तरि प्रत्यये परे धातोः परः औत्सर्गिकरूपेण शप्-प्रत्ययः विधीयते । तुदादिगणस्य धातुभ्यः तस्य अपवादरूपेण श-प्रत्ययः भवति । </p>
<p>विशेषः - </p>
<p>भ्वादिगणस्य विकरणप्रत्ययस्य दृश्यस्वरूपमपि 'अ' एव । तर्हि तुदादिगणस्य भ्वादिगणस्य च विकरणप्रत्ययोर्मध्ये को भेदः? भ्वादिगणस्य विकरणप्रत्ययः 'शप्' इति पित् अस्ति , तथा तुदादिगणस्य विकरणप्रत्ययः 'श' इति अपित् अस्ति । अपित्-त्वात् <b>सार्वधातुकमपित्</b> <a href="1.2.4.html">1.2.4</a> इत्यनेन अयं प्रत्ययः ङित्वत् भवति । ङित्वत्-भावस्य प्रामुख्येन त्रीणि कार्याणि सन्ति यानि तुदादिगणस्य धातुषु दृश्यन्ते । तानि एतादृशानि - </p>
<ol>
<li>
<p>गुणवृद्धीनिषेधः - ङित्-प्रत्यये परे <b>क्ङिति च</b> <a href="1.1.5.html">1.1.5</a> इत्यनेन अङ्गस्य गुणः वृद्धिः वा निषिध्यते । अतः 'लिख् + श + ति' इत्यत्र <b>पुगन्तलघूपधस्य च</b> इत्यनेन गुणः भवितुम् न अर्हति ।</p>
</li>
<li>
<p>सम्प्रसारणम् - ङित् प्रत्यये परे तुदादिगणस्य केषुचन धातुषु सम्प्रसारणम् भवति । यथा - 'प्रच्छ् + श + ति' इत्यत्र पकारात् परस्य रेफस्य सम्प्रसारणे ऋकारादेशः भवति, अतः 'पृच्छति' इति रूपं सिद्ध्यति ।</p>
</li>
<li>
<p>अनिदित्-धातुषु उपधा-नकारलोपः - ङित्-प्रत्यये परे अनिदित्-धातुषु <b>अनिदितां हलः उपधायाः क्ङिति</b> <a href="6.4.24.html">6.4.24</a> इत्यनेन उपधानकारस्य लोपः भवति । यथा - 'तृन्फँ तृप्तौ' अयं धातुः अनिदित् अस्ति (अस्मिन् धातौ नकारः औपदेशिक-अवस्थायाम् एव अस्ति) । अतः श-प्रत्यये परे अस्य धातोः नकारलोपः भवति । सम्पूर्णा प्रक्रिया इयम् - </p>
</li>
</ol>
<p>तृन्फ् + लट् [<b>वर्तमाने लट्</b> <a href="3.2.123.html">3.2.123</a> इति लट्-लकारः]</p>
<p>→ तृन्फ् + तिप् [<b>तिप्तस्झि...</b> <a href="3.4.78.html">3.4.78</a> इत्यनेन प्रथमपुरुषैकवचनस्य विवक्षायाम् 'तिप्' प्रत्ययः]</p>
<p>→ तृन्फ्  + श + ति [सार्वधातुके प्रत्यये परे <b>तुदादिभ्यः शः</b> <a href="3.1.77.html">3.1.77</a> इति विकरणप्रत्ययः 'श' ]</p>
<p>→ तृफ् + अ + ति [<b>अनिदितां हलः उपधायाः क्ङिति</b> <a href="6.4.24.html">6.4.24</a> इत्यनेन उपधानकारस्य लोपः]</p>
<p>→ तृन् फ् + अ + ति [<b>शे मुचादीनाम्</b> <a href="7.1.59.html">7.1.59</a> इत्यनेन नुमागमः ]</p>
<p>→ तृंफति [<b>नश्चापदान्तस्य झलि</b> <a href="8.3.24.html">8.3.24</a> इति अनुस्वारः]</p>
<p>→ तृम्फति [<b>अनुस्वारस्य ययि परसवर्णः</b> <a href="8.4.58.html">8.4.58</a> इति परसवर्णः मकारः]</p>
<p>भ्वादिगण-तुदादिगणयोः विकरणयोर्मध्ये अन्यः अपि एकः विशेषः अस्ति । भ्वादिगणस्य विकरणप्रत्ययः 'शप्' इत्यस्य अकारः <b>अनुदात्तौ सुप्पितौ</b> <a href="3.1.4.html">3.1.4</a> इत्यनेन अनुदात्तसंज्ञकः अस्ति, तथा तुदादिगणस्य  विकरणप्रत्ययः 'श' इत्यस्य अकारः <b>आद्युदात्तश्च</b> <a href="3.1.3.html">3.1.3</a> इत्यनेन उदात्तसंज्ञकः अस्ति । </p>
<h2>Kashika</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>तुद व्यथने इत्येवमादिभ्यो धातुभ्यः शप्रत्ययो भवति। शपोऽपवादः। शकारः सार्वधातुकसंज्ञार्थः। तुदति। नुदति।</p>
<h2>Siddhanta Kaumudi</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>॥ अथ तिङन्ततुदादिप्रकरणम् ॥  ।{$ {!1281 तुद!} व्यथने$} ॥ इतः षट् स्वरितेतः ॥ </p>
<p>तुदति । तुदते । तुतोद । तुतोदिथ । तुतुदे । तोत्ता । अतौत्सीत् । अतुत्त ।{$ {!1282 णुद!} प्रेरणे$} । नुदति । नुदते । नुनोद । नुनुदे । नोत्ता ।{$ {!1283 दिश!} अतिसर्जने$} । अतिसर्जनं दानम् । देष्टा । दिक्षीष्ट । अदिक्षत् । अदिक्षत ।{$ {!1284 भ्रस्ज!} पाके$} । ग्रहिज्या - &lt;{SK2412}&gt; इति संप्रसारणम् । सस्य श्चुत्वेन शः । शस्य जश्त्वेन जः । भृज्जति । भृज्जते ॥</p>
<h2>Laghu Siddhanta Kaumudi</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>॥ {$ {! 1 तुद !} व्यथने $} ॥ शपोऽपवादः। तुदति, तुदते। तुतोद। तुतोदिथ। तुतुदे। तोत्ता। अतौत्सीत्, अतुत॥॥ {$ {! 2 णुद !} प्रेरणे $} ॥ नुदति, नुदते। नुनोद। नोत्ता। ॥ {$ {! 3 भ्रस्ज !} पाके $} ॥ ग्रहिज्येति सम्प्रसारणम्। सस्य श्चुत्वेन शः। शस्य जश्त्वेन जः। भृज्जति, भृज्जते॥</p>
<h2>Balamanorama</h2>
<hr />
<p>index: 3.1.77
sutra: तुदादिभ्यः शः</p>
<hr />
<p><b>तुदादिभ्यः शः</b> - तुदादिभ्यः शः । कत्र्रर्थे सार्वधातुके परे तुदादिभ्यः शः स्यात्स्वार्थे इत्यर्थः । शबपवादः । तुदतीति । लघूपधगुणं बाधित्वा नित्यत्वात् शे कृते तस्य अपित्त्वात् 'सार्वधातुकमपि' दिति ङित्त्वान् गुण इति भावः । अजन्ताऽकारवत्त्वाऽभावात्क्रादिनियमाल्लिटिथल्यपि नित्यमिट् ।तदाह —  तुतोदिथेति । तोत्तेति । अनिडिति भावः । अतौत्सीदिति । हलन्तलक्षणा वृद्धिः । णुदधातुर्णोपदेशः । अनिट् ।दिशधातुरप्यनिट् । देष्टेति । व्रश्चेति षत्वे ष्टुत्वम् । स्ये तुषढो॑रिति षस्य कत्वं च —  देक्ष्यति । दिक्षीष्टेति । 'लिङ्सिचौ' इति कित्त्वान्न गुणः । 'शल इगुपधा' दिति क्सं मत्वाह —  अदिक्षत् । अदिक्षतेति । भ्रस्ज पाके । अनिट् । भ्रस्ज अ तीति स्थिते आह  —  ग्रहिज्येति । ङित्त्वाद्रेफस्य संप्रसारममृकारः, पूर्वरूपं चेति भावः । भृस्ज् अ तीति स्थिते आह  —  सस्येत्यादि । णलि भ्रस्ज् अ इति स्थिते  —  </p>
<h2>Padamanjari</h2>
<hr />
<p>index: 3.1.77
sutra: तुदादिभ्यः शः</p>
<hr />
<p>तुदादिभ्यः शः॥ तुदतीति। तुदतीति स्थिते परत्वात्प्राप्तमपि गुणं नित्यः शो बाधते॥</p></div>