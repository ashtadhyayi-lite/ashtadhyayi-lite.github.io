<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.3.82.html"><button class="muted-button">Prev 3.3.82</button></a>
        <a href="3.3.84.html"><button class="muted-button">Next 3.3.84</button></a>
        </nav><h2>Kashika</h2>
<hr />
<p>index: 3.3.83
sutra: स्तम्बे क च</p>
<hr />
<p>करणे हनः इति वर्तते। स्तम्बशब्दे उपपदे करणे कारके हन्तेः कः प्रत्ययो भवति। चकारादप् च, तत्र घनादेशः। स्तम्बघ्नः, स्तम्बघनः। स्त्रियां स्तम्बघ्ना, स्तम्बघना इति इष्यते। करणे इत्येव, स्तम्बघातः।</p>
<h2>Siddhanta Kaumudi</h2>
<hr />
<p>index: 3.3.83
sutra: स्तम्बे क च</p>
<hr />
<p>स्तम्बे उपपदे हन्तेः करणे कः स्यादप् च पक्षे घनादेशश्च । स्तम्बघ्नः । स्तम्बघनः । करण इत्येव । स्तम्बघातः ॥</p>
<h2>Padamanjari</h2>
<hr />
<p>index: 3.3.83
sutra: स्तम्बे क च</p>
<hr />
<p>तत्र चेति । अनन्तरोक्तेऽपि के तु घनादेशो न भवति; पूर्वमेव घनादेशस्याप्सम्बन्धित्वात् । स्तम्बघ्न इति । उपपदसमासः,'गमहन'  इत्युपधालोपः,'हो हन्तेः'  इति कुत्वम् । स्त्रियामित्यादि । एतच्च कापोः प्रतिपदविधानात्सर्वापवादत्वात्'कृत्यल्युटो बहुलम्'  इति वचनाद्वा लभ्यते अन्ये पुनः ठूतियूतिजूतिसातिहेतिऽ इति हन्तेः क्तिनि निपातनान्निपातनस्य च सर्वापवादत्वात् स्तम्बहेतिरितीच्छन्ति । अपरे तु'करणाधिकरणयोश्च'  इति ल्युटि स्तम्बहननीति भवितव्यम्, यथा - रक्षोयातूनां हननीत्युक्तमित्याहुः । स्तम्बघात इति । भावे घञ्, षष्ठीसमासः ॥</p></div>