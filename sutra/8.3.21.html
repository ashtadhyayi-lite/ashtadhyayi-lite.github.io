<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.3.20.html"><button class="muted-button">Prev 8.3.20</button></a>
        <a href="8.3.22.html"><button class="muted-button">Next 8.3.22</button></a>
        </nav><h2>Sandhi Samaasa Split</h2>
<hr />
<p>index: 8.3.21
sutra: उञि च पदे</p>
<hr />
<p>अपूर्वस्य पदस्य य्वोः लोपः उञि</p>
<h2>Neelesh Sanskrit Brief</h2>
<hr />
<p>index: 8.3.21
sutra: उञि च पदे</p>
<hr />
<p>अकारात् परस्य पदान्तयकारस्य पदान्तवकारस्य च उञ्-पदे परे लोपः भवति । </p>
<h2>Neelesh English Brief</h2>
<hr />
<p>index: 8.3.21
sutra: उञि च पदे</p>
<hr />
<p>A पदान्तयकार and a पदान्तवकार coming after an अकार is deleted when followed by the पद उञ्.</p>
<h2>Neelesh Sanskrit Detailed</h2>
<hr />
<p>index: 8.3.21
sutra: उञि च पदे</p>
<hr />
<p>'उञ्' इति कश्चन निपातः चादिगणे निर्दिष्टः अस्ति । (चादिगणस्य आवली <b>चादयोऽसत्वे</b> <a href="1.4.57.html">1.4.57</a> इत्यत्र दत्ता अस्ति ।]</p>
<p>अस्मिन् शब्दे परे अकारात् परस्य पदान्तयकारस्य पदान्तवकारस्य च लोपः भवति । यथा - </p>
<p>'तद् + सुँ + उञ् + एकाग्नि' इति स्थिते -</p>
<p>→ तद् स् उ एकाग्नि [इत्संज्ञालोपः]</p>
<p>→ त अ स्  उ एकाग्नि [<b>त्यदादीनामः</b> <a href="7.2.102.html">7.2.102</a> इति दकारस्य अकारः]</p>
<p>→ त स् उ एकाग्नि [<b>अतो गुणे</b> <a href="6.1.97.html">6.1.97</a> इति पररूपः अकारः]</p>
<p>→ स स् उ एकाग्नि [<b>तदो सः सावनन्त्ययोः</b> <a href="7.2.106.html">7.2.106</a> इति तकारस्य सकारः]</p>
<p>→ स रुँ उ एकाग्नि [<b>ससजुषोः रुः</b> <a href="8.2.66.html">8.2.66</a> इति रुँत्वम्]</p>
<p>→ स य् उ एकाग्नि [<b>भोभगोअघोअपूर्वस्य योऽशि</b> <a href="8.3.17.html">8.3.17</a> इति यकारः]</p>
<p>→ स उ एकाग्नि [<b>लोपः शाकल्यस्य</b> <a href="8.3.19.html">8.3.19</a> इत्यनेन विकल्पेन यकारलोपे प्राप्ते <b>उञि च पदे</b> <a href="8.3.21.html">8.3.21</a> इति  नित्यम् यकारलोपः]</p>
<p>ज्ञातव्यम् - </p>
<ol>
<li>अस्मिन् सूत्रे 'पदे' इति उक्तमस्ति, अतः यत्र उञ्-शब्दः पदत्वं न स्वीकरोति तत्र अस्य सूत्रस्य प्रयोगः न भवति । चादिगणस्थः 'उञ्' निपातः तु नित्यम् पदत्वं स्वीकरोति, परन्तु वेञ्-धातोः <b>वचिस्वपियजादीनां किति</b> <a href="6.1.15.html">6.1.15</a> इत्यनेन सम्प्रसारणे कृते अन्यः कश्चन उञ्-शब्दः सिद्ध्यति । तस्य पदसंज्ञा न भवति, अतः तस्य अस्मिन् सू्त्रे ग्रहणम् न भवति । यथा -</li>
</ol>
<p>वेञ् (तन्तुसन्ताने)  + क्त [<b>निष्ठा</b> <a href="3.2.102.html">3.2.102</a> इति क्त-प्रत्ययः]   </p>
<p>→ उ ए ञ् + त [<b>वचिस्वपियजादीनां किति</b> <a href="6.1.15.html">6.1.15</a> इति सम्प्रसारणम्]</p>
<p>→ उ ञ् + त</p>
<p>→ उत [ञकारस्य इत्संज्ञा, लोपः]</p>
<p>अत्रापि उञ्-शब्दः अस्ति, परन्तु सः पदान्ते नास्ति । अतः 'तन्त्र + सुँ + उतम्' इत्यत्र <b>ससजुषोः रुः</b> <a href="8.2.66.html">8.2.66</a> इति रुँत्वे कृते, <b>भोभगोअघोअपूर्वस्य योऽशि</b> <a href="8.3.17.html">8.3.17</a> इति यत्वे कृते <b>लोपः शाकल्यस्य</b> <a href="8.3.19.html">8.3.19</a> इत्यनेन केवलम्  विकल्पेन यकारलोपः भवति । अतः 'तन्त्रयुतम्  / तन्त्र उतम्' एते द्वे रूपे सिद्ध्यतः । </p>
<ol>
<li>परिभाषेन्दुशेखरे काचन परिभाषा अस्ति - &lt;ऽलक्षणप्रतिपदोक्तयोः प्रतिपदोक्तस्यैव ग्रहणम्ऽ&gt; । इत्युक्ते, यत्र सूत्रे निर्दिष्टः   कश्चन शब्दः प्रातिपदिकरूपेण अपि अस्ति, तथा केनचित् विधिना अपि जायते, तर्हि तस्य सूत्रस्य अर्थज्ञाने प्रातिपदिक-स्वरूपस्यैव  ग्रहणम् करणीयम् , विधिनिर्मितस्य स्वरूपस्य न  । यथा, अस्मिन् सूत्रे उञ्-शब्दः निपातरूपेण स्वीक्रियते चेत् प्रातिपदिकमस्ति, तथा वेञ्-धायोः सम्प्रसारणरूपेण अपि जायते । अतः अस्याम् स्थितौ अस्मिन् सूत्रे केवलं प्रातिपदिकस्वरूपस्य उञ्-निपातस्यैव ग्रहणम् करणीयम् । एतदेव 'पदे' इति शब्देन अपि निर्दिष्टमस्ति । (यद्यपि अनया परिभाषया अस्मिन् सूत्रे 'पद'शब्दः अनावश्यकः अस्तीति भासते, तथापि एतत् स्मर्तव्यम् यत् अष्टाध्याय्याः निर्माणम् परिभाषेन्दुशेखरात् पूर्वम् कृतमस्ति ।)       </li>
</ol>
<h2>Kashika</h2>
<hr />
<p>index: 8.3.21
sutra: उञि च पदे</p>
<hr />
<p>अवर्णपूर्वयोः व्योः पदान्तयोर्लोपो भवति उञि च पदे परतः। स उ एकविंशवर्तनिः। स उ एकाग्निः। पदे इति किम्? तन्त्र उतम्, तन्त्रयुतम्। वेञः सम्प्रसारणे कृते उञिति भूतपूर्वेण ञकारेण शक्यते प्रतिपत्तुम् इति। अथ उञित्येवं रूपो निपातः प्रतिपदोक्तोऽस्ति? तदा लाक्षणिकत्वाद् वेञादेशस्य ग्रहणम् इह न अस्ति, उत्तरार्थं पदग्रहणं क्रियते।</p>
<h2>Siddhanta Kaumudi</h2>
<hr />
<p>index: 8.3.21
sutra: उञि च पदे</p>
<hr />
<p>अवर्णपूर्वयोः पदान्तयोर्यवयोर्लोप उञि पदे । स उ एकाग्निः । पदे किम् । तन्त्रयुतम् । वेञः संप्रसारणे रूपम् । यदि तु प्रतिपदोक्तो निपात उञिति ग्रहीष्यते तर्ह्युत्तरार्थं पदग्रहणम् ॥</p>
<h2>Balamanorama</h2>
<hr />
<p>index: 8.3.21
sutra: उञि च पदे</p>
<hr />
<p><b>उञि च पदे</b> - उञि च पदे । अपूर्वस्येति, पदस्येति, व्योरिति लोप इति चानुवर्तते । तदाह — अवर्णेति । स उ एकाग्निरिति । 'उ' इति निपातः । सस् उ इति स्थिते सस्य रुः, भोभगो इत्यपूर्वत्वाद्यत्वम् । लोपश्शाकल्यस्येति विकल्पनिवृत्त्यर्थमिदम् । वकारोदाहरणं तुअसा उ एकाग्नि॑रिति वृत्तिः । पदे किमिति । उञः पदत्वाऽव्यभिचारात्पदे इति तद्विशेषणस्य किं प्रयोजनमिति प्रश्नः । तन्त्रयुतमिति । तन्त्रे-उतमिति विग्रहः । अयादेशः । अत्र यकारस्य लोपनिवृत्त्यर्थं पदग्रहणमिति भावः । नन्वत्र उञ्परकत्वाऽभावादेव लोपनिवृत्तिसम्भवात्पदग्रहणं व्यर्थमेवेत्यत आह — वेञ, इति । 'वेञ् तन्तुसन्ताने' इत्यतः क्तप्रत्यये, 'वचिस्वपियजादीनाम्' इति वकारस्य संप्रसारणे उकारे, पूर्वरूपे, उतमिति रूपम् । अत्र उञ्परकत्वे ।ञपि तस्य उञः पदत्वाऽभावात्तस्मिन् परे यस्य लोपो न भवतीत्यर्थः । ननु स उ एकाग्निरित्यत्र उञ् प्रतिपदोक्तः, चादौ पठितत्वात् । उतमित्यत्र तु उञ् लाक्षणिकः , संप्रसारणादिविधिनिष्पन्नत्वात् । ततश्चलक्षणप्रतिपदोक्तयोः प्रतिपदोक्तस्यैव ग्रहण॑मिति परिभाषया चादिपठितस्यैव उञोऽत्र ग्रहणं भविष्यति । नतु उतमित्यत्र उञोऽपि । अतः पदग्रहणं व्यर्थमेवेत्यत आह-यदीति । उत्ररार्थमिति । ङमो ह्रस्वादचीत्यर्थमित्यर्थः । एतच्चात्रैव भाष्ये स्पष्टम् । </p>
<h2>Padamanjari</h2>
<hr />
<p>index: 8.3.21
sutra: उञि च पदे</p>
<hr />
<p>भूतपूर्वेण ञकारेणेति । भूलोदाहरणेऽपि भूतपूर्वेणैव ञकारेणोञिति प्रतिपतिः; अनुबन्धस्य प्रयोगेऽसमवायात् । उतरार्थमिति ।'ङ्मो ह्रस्वादच्छि ङ्मुण्नित्यम्'  इत्येष विधिरजादौ पदे यथा स्यात्, इद मा भूत् - दण्डिनेति । नैतदस्ति प्रयोजनम्;'पदस्य'  इति वर्तते । इह तर्हि परमदण्डिना, अत्र हि सुबन्तस्य समास इति पदत्वमस्ति ? नास्ति; उक्तं हि ठुतरपदत्वे चापदादिविधौऽ इति । तदेतत्पदग्रहणं तिष्ठतु तावत् । अयमपि नित्यार्थो योगः ॥</p></div>