<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.2.103.html">
            <button class="muted-button">Prev 7.2.103</button>
        </a>
        <a href="7.2.105.html">
            <button class="muted-button">Next 7.2.105</button>
        </a>
        </nav><h2>Kashika</h2>
<hr />
<p>index: 7.2.104
sutra: कु तिहोः</p>
<hr />
<p>तकारादौ हकारादौ च विभक्तौ परतः किम् इत्येतस्य कु इत्ययमादेशो भवति। कुतः। कुत्र। कुह। तिहोः इति इकारः उच्चारणार्थः।</p>
<h2>Siddhanta Kaumudi</h2>
<hr />
<p>index: 7.2.104
sutra: कु तिहोः</p>
<hr />
<p>किमः कुः स्यात्तादौ हादौ च विभक्तौ परतः । कुतः । कस्मात् । यतः । ततः । अतः । इतः । अमुतः । बहुतः । द्व्यादेस्तु । द्वाभ्याम् ॥ </p>
<h2>Laghu Siddhanta Kaumudi</h2>
<hr />
<p>index: 7.2.104
sutra: कु तिहोः</p>
<hr />
<p>किमः कुः स्यात्तादौ हादौ च विभक्तौ परतः। कुतः, कस्मात्॥</p>
<h2>Balamanorama</h2>
<hr />
<p>index: 7.2.104
sutra: कु तिहोः</p>
<hr />
<p><em>कु तिहोः</em> - कुतिहोः । 'कु' इति लुप्तप्रथमाकम् । 'किमः कः' इत्यस्मात् 'किमः' इत्यनुवर्तते । 'अष्टन आ' इत्यतोविभक्ता॑विति । तिश्च ह् च तयोरिति द्वन्द्वः । इकार उच्चारणार्थः । ताभ्यां विभक्तिर्विशेष्यते । तदादिविधिः । तदाह — किमः कुः स्यादित्यादिना । कुत इति । किंशब्दात् पञ्चम्यन्तात्तसिल् । सुब्लुक् । किमः कुभावः ।तसिलादयः प्राक्पाशपः॑ इत्युक्तेरव्ययत्वम् । वेत्यनुवृत्तेः फलमाह — कस्मादिति ।तिहो॑रित्युक्तेरत्र न कुभावः । सर्वनाम्न उदाहरति — यत इति । यच्छब्दात्पञ्चम्यन्तात्सुब्लुक्, तसिलो विभक्तित्वात्तस्मिन्परे त्यदाद्यत्वं पररूपम् । एवं तच्छब्दात्तत इति रूपम् । पक्षे तस्मादिति भवति । अत इति । एतच्छब्दात्पञ्चन्तात्तसिल् । सुब्लुक् । एतदोऽन् । सर्वादेशः । नलोपः । पक्षेएतस्मा॑दिति भवति । इत इति । इदंशब्दात्पञ्चम्यन्तात्तसिल् । सुब्लुक् ।इदम इश् । पक्षे अस्मादिति भवति । अमुत इति । अदस्शब्दात्पञ्चम्यन्तात्तसिल्, उत्वमत्वे च । पक्षेअमुष्मा॑दिति भवति । बहुत इति । पक्षे 'बहुभ्य' इति भवति । द्व्यादेस्त्विति । सर्वनामत्वात्प्राप्तस्तसिल्-द्व्यादिपर्युदासान्नेत्यर्थः । </p>
<h2>Padamanjari</h2>
<hr />
<p>index: 7.2.104
sutra: कु तिहोः</p>
<hr />
<p>तिशब्दस्य विभक्तिसंज्ञकस्याभावातकारे इकार उच्चारणार्थः । कुहेति । वा ह च च्छन्दसि इति हप्रत्ययः ॥</p></div>