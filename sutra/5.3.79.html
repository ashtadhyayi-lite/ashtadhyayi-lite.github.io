<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.3.78.html"><button class="muted-button">Prev 5.3.78</button></a>
        <a href="5.3.80.html"><button class="muted-button">Next 5.3.80</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p>अनुकम्पायाम् नीतौ तद्युक्तात् बह्वचः मनुष्यनाम्नः घन्-इलचौ वा </p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p>अनुकम्पायाम् गम्यमानायामनुकम्पायाः कर्मपदम्,  तथा च नीतिपूर्वक-अनुकम्पायाम् गम्यमानायामनुकम्पायाः साधनम्  - एतेषु किञ्चन यदि मनुष्यस्य नाम तथा च बह्वच् अस्ति, तर्हि तस्मात् स्वार्थे विकल्पेन घन् तथा इलच्-प्रत्ययौ भवतः ।</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p><b>अनुकम्पायाम्</b> <a href="5.3.76.html">5.3.76</a> इत्यनेन सूत्रेण अनुकम्पायाम् गम्यमानायाम् तस्य कर्मपदात् प्रातिपदिकात् स्वार्थे 'क' प्रत्ययविधानम् भवति । <b>नीतौ च तद्युक्तात्</b> <a href="5.3.77.html">5.3.77</a> इत्यनेन अनुकम्पायाम् गम्यमानायाम् 'नीतिमनुसृत्य प्रयुक्तम् यत् साधनम्', तस्मात् स्वार्थे 'क'प्रत्ययः विधीयते । यदि उभयत्र विहितम् प्रातिपदिकम् बह्वच् अस्ति (इत्युक्ते तस्मिन् प्रातिपदिके त्रयः वा अधिकाः स्वराः सन्ति), तथा च तेन प्रातिपदिकेन मनुष्यस्य नाम्नः निर्देशः क्रियते, तर्हि तस्मात् प्रातिपदिकात् एतयोः द्वयोः एव सन्दर्भयोः <b>बह्वचो मनुष्यनाम्नष्ठज्वा</b> <a href="5.3.78.html">5.3.78</a> इत्यनेन  ठच्-प्रत्ययः विकल्पेन विधीयते । पक्षे वर्तमानसूत्रेण  'घन्' तथा 'इलच्' एतौ प्रत्ययौ अपि विकल्पेन विधीयेते ।</p>
<p>कानिचन उदाहरणानि पश्यामः - </p>
<ol>
<li>कश्चन देवदत्तः यज्ञदत्तम् प्रति अनुकम्पां प्रदर्शयति - इति चिन्तयामः  । अत्र अनुकम्पायाः कर्मपदम् 'यज्ञदत्त' इति अस्ति । अत्र 'यज्ञदत्त' इति मनुष्यस्य नाम अस्ति, तथा च अस्मिन् शब्दे चत्वारः स्वराः विद्यन्ते, अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'घन्' तथा 'इलच्' एतौ प्रत्ययौ भवतः ।</li>
</ol>
<p>घन् -प्रत्यये परे प्रकिया एतादृशी जायते -</p>
<p>यज्ञदत्त + घन् </p>
<p>→ यज्ञदत्त + घ [नकारस्य इत्संज्ञा, लोपः]</p>
<p>→ यज्ञदत्त + इय [<b>आयनेयीनीयियः फढखच्छघां प्रत्ययादीनाम्</b> <a href="7.1.2.html">7.1.2</a> इत्यनेन इय-आदेशः]</p>
<p>→ यज्ञ + इय [<b>ठाजादावूर्ध्वं द्वितीयादचः</b> <a href="5.3.83.html">5.3.83</a> इत्यनेन अजादिप्रत्यये परे  अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]    </p>
<p>→ यज्ञ्  + इय [<b>यस्येति च</b> <a href="6.4.148.html">6.4.148</a> इति अकारलोपः]</p>
<p>→ यज्ञिय</p>
<p>इलच्-प्रत्यये परे प्रक्रिया एतादृशी जायते -</p>
<p>यज्ञदत्त  + इलच्</p>
<p>→ यज्ञदत्त + इल [चकारस्य इत्संज्ञा, लोपः]      </p>
<p>→ यज्ञ + इलच्  [<b>ठाजादावूर्ध्वं द्वितीयादचः</b> <a href="5.3.83.html">5.3.83</a> इत्यनेन अजादिप्रत्यये परे अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]</p>
<p>→ यज्ञ् + इल [<b>यस्येति च</b> <a href="6.4.148.html">6.4.148</a> इति अकारलोपः]</p>
<p>→ यज्ञिल </p>
<p>अनेन प्रकारेण 'अनुकम्पितः यज्ञदत्तः' इत्यस्मिन् अर्थे 'यज्ञिय' तथा 'यज्ञिल' एतौ शब्दौ सिद्ध्यतः ।  एवमेव 'अनुकम्पितः देवदत्तः = देवियः / देविलः', 'अनुकम्पितः समीहनः = समियः / समिलः' , 'अनुकम्पितः वायुदत्तः =  वायवियः, वायविलः'  एतादृशाः शब्दाः सिद्ध्यन्ति । </p>
<ol>
<li>कश्चन देवदत्तः यज्ञदत्तं प्रति अनुकम्पां दर्शयित्वा तस्मै 'वायुदत्तः' नाम कश्चन दासः (servant) ददाति - इति चिन्तयामः । अत्र अनुकम्पायाः साधनम् 'वायुदत्त' इति मनुष्यः अस्ति, तथा च अस्मिन् शब्दे चत्वारः अच्-वर्णाः सन्ति अतः अयम् 'बह्वच्' शब्दः अपि अस्ति । अतः अस्मात् शब्दात् वर्तमानसूत्रेण स्वार्थे 'घन्' तथा 'इलच्' प्रत्ययौ भवतः । एतयोः प्रत्ययोः परयोः प्रक्रिया इयम् भवति -</li>
</ol>
<p>वायुदत्त + घन् / इलच्  </p>
<p>→ वायुदत्त + घ / इल [इत्संज्ञालोपः]</p>
<p>→ वायुदत्त + इय / इल [प्रत्ययादेशः]</p>
<p>→ वायु + इय / इल [<b>ठाजादावूर्ध्वं द्वितीयादचः</b> <a href="5.3.83.html">5.3.83</a> इत्यनेन अजादिप्रत्यये परे   अङ्गे विद्यमानात् द्वितीयात् अच्-वर्णात् अग्रे विद्यमानस्य खण्डस्य लोपः भवति]</p>
<p>→ वायो + इय / इल [<b>ओर्गुणः</b> <a href="6.4.146.html">6.4.146</a> इति गुणादेशः]</p>
<p>→ वायव् + इय / इल [<b>एचोऽयवायावः</b> <a href="6.1.78.html">6.1.78</a> इति अवादेशः]</p>
<p>→ वायविय, वायविल </p>
<p>अनुकम्पायाः साधनम् यः वायुदत्तः , सः वायवियः वायविलः वा  - इति आशयः ।         </p>
<p>ज्ञातव्यम् - अनेन सूत्रेण उक्तौ प्रत्ययौ विकल्पेन भवतः । पक्षे <b>बह्वचो मनुष्यनाम्नष्ठज्वा</b> <a href="5.3.78.html">5.3.78</a> इत्यनेन वैकल्पिकं ठच्-प्रत्ययं कृत्वा  'यज्ञिक' / 'वायुक', तथा च औत्सर्गिकम् क-प्रत्ययं संस्थाप्य 'यज्ञदत्तक' , 'वायुदत्तक' एतादृशानि प्रातिपदिकानि अपि सिद्ध्यन्ति ।</p>
<p>विशेषः - वस्तुतस्तु पूर्वसूत्रे  <b>बह्वचो मनुष्यनाम्नष्ठज्वा</b> <a href="5.3.78.html">5.3.78</a>  इत्यत्रैव 'घन्' तथा 'इलच्' प्रत्यययोः स्थापना कर्तुम् शक्यते । परन्तु पाणिनिना अत्र भिन्नम् सूत्रम् निर्मितमस्ति । अस्य किमपि विशिष्टम् प्रयोजनम् न विद्यते । </p>
<h2 id="kashika">Kashika</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p>अनुकम्पायाम् इत्यादि सर्वमनुवर्तते। पूर्वेण ठचि विकल्पेन प्राप्ते वचनम्। बह्वचो मनुस्यनाम्नो घनिलचित्येतौ प्रत्ययौ भवतः। चकाराद् यथाप्राप्तं च। देवियः, देविलः, देविकः, देवदत्तकः। यज्ञियः, यज्ञिलः, यज्ञिकः, यज्ञदत्तकः।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p>तत्रैव ॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p><b>घनिलचौ च</b> - घनिलचौ च । तत्रैवेति । शेषपूरणमिदम् । 'बह्वच' इति पूर्व सूत्रविषये इत्यर्थः ।अनुकम्पाया॑मिति,नीतौ च तद्युक्ता॑दिति च सूत्रद्वयविषये बह्वचो मनुष्यनाम्नो घन् इलच् एतौ च प्रत्ययावित्यर्थः । </p>
<h2 id="padamanjari">Padamanjari</h2><a href="#">Up</a>
<hr />
<p>index: 5.3.79
sutra: घनिलचौ च</p>
<hr />
<p>चकाराद्यथाप्राप्तं चेति। ननु च ठच् पूर्वण विहितः, वावचनात् कोऽपि, कात्र चकारेणाभ्यनुज्ञा ? इति चिन्त्यम्। योगविभागोऽपि चिन्त्यप्रयोजनः ॥</p></div>