<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="8.3.56.html">
            <button class="muted-button">Prev 8.3.56</button>
        </a>
        <a href="8.3.58.html">
            <button class="muted-button">Next 8.3.58</button>
        </a>
        </nav><h2>Kashika</h2>
<hr />
<p>index: 8.3.57
sutra: इण्कोः</p>
<hr />
<p>इण्कोः इत्येतदधिकृतं वेदितव्यम्। इत उत्तरं यद् वक्ष्यामः, इणः कवर्गाच् च इत्येवं तद् वेदितव्यम्। वक्ष्यति <em>आदेशप्रत्यययोः</em> [[8.3.59]]। सिषेव। सुष्वाप। अग्निषु। वायुषु। कर्तृषु। हर्तृषु। गीर्षु। धूर्षु। वाक्षु। त्वक्षु। इण्कोः इति किम्? दास्यति। असौ।</p>
<h2>Siddhanta Kaumudi</h2>
<hr />
<p>index: 8.3.57
sutra: इण्कोः</p>
<hr />
<p>इत्यधिकृत्य ॥</p>
<h2>Balamanorama</h2>
<hr />
<p>index: 8.3.57
sutra: इण्कोः</p>
<hr />
<p><em>इण्कोः</em> - इण्कोः । इत्यधिकृत्येति । उत्तरत्रव विधिष्वनुवर्तत इति भावः । इण् च कुश्चेति समाहारद्वन्द्वः । पुंस्त्वमार्षम् । इतरेतरयोगद्वन्द्वेत्वेकवचनमार्षम् । 'इ' णिति परणकारेण प्रत्याहारः । कुः=कवर्गः ।</p>
<h2>Padamanjari</h2>
<hr />
<p>index: 8.3.57
sutra: इण्कोः</p>
<hr />
<p>ठिण्ऽ इति परेण णकारेण प्रत्याहरः,'कु'  इति कवर्गस्य ग्रहणम्, तयोः समाहारद्वन्द्वे एकवचनम् । नुमागमस्तु सत्यपि नपुंसकत्वे न कृतः, ठनित्यमागमशास्त्रम्ऽ इति कृत्वा । वाक्ष्विति ।'चोः कुः'  इति कुत्वे कृते कवर्गात्परः सकारः । वर्गग्रहणम्'शासिवसिघसीनां च'  इत्यत्र घकारस्यापि ग्रहणार्थम् - जक्षतुरिति; अन्यथा चर्त्वस्यासिद्धत्वान्न स्यात् । अथ वचनसामर्थ्यात् चर्त्वस्य सिद्धत्वमाश्रीयेत; चिन्त्यं वर्गग्रहणस्य प्रयोजनम् । दास्यतीति । ननु च'नाज्झलौ'  इत्यत्रागृहीतसवर्णानामचां ग्रहणम् - इत्यसकृदुक्तम्, ततश्च यथा कुमारी शेते - इत्यत्रेकारशकारयोः सावर्ण्यमप्रतिषिद्धम्, ततश्च यथा कुमारी शेते - इत्यत्रेकारशकारयोः सावर्ण्यमप्रतिषिद्धम्, तथा आकारहकारयोरपि, ततः किम् ? हकारेणेणाकारस्य ग्रहणात् षत्वप्रसङ्गः ? नैष दोषः; हकारो विवृतः, आकारो विवृततरः । एवं हि पठन्ति - विवृतकरणाः स्वराः, तेभ्य एओ विवृततरौ, ताभ्यामैऔ, ताभ्यामप्याकारः संवृतोकार इति । एवं च कृत्वा - ठिष्टकासुऽ,'वयस्यासु'  - इत्यादयो निर्देशा उपपद्यन्ते । असाविति । ठदस औ सुलोपश्चऽ,'तदोः सः सौ'  इत्यादेशसकारोऽयम्, न त्विण्कोः परः ॥</p></div>