<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.3.62.html">
            <button class="muted-button">Prev 5.3.62</button>
        </a>
        <a href="5.3.64.html">
            <button class="muted-button">Next 5.3.64</button>
        </a>
        </nav><h2>Kashika</h2>
<hr />
<p>index: 5.3.63
sutra: अन्तिकबाढयोर्नेदसाधौ</p>
<hr />
<p>अन्तिकबाढयोः यथासङ्ख्यं नेद साध इत्येतावादेशौ भवतोऽजाद्योः परतः। तयोश्च सत्त्वं पूर्ववद् विज्ञेयम्। निमित्तभूतयोर्यथासङ्ख्यमत्र एष्यते सर्वाणीमान्यन्तिकानि, इदमेषामतिशयेन अन्तिकम् नेदिष्ठम्। उभे इमे अन्तिके, इदमनयोरतिशयेन अन्तिकं नेदीयः। इदमस्मान् नेदियः। सर्वे इमे बाढमधीयते, अयम् एषामतिशयेन बाढमधीते सधिष्ठः। उभाविमौ बाढमधीयाते, अयमनयोरतिशयेन बाढमधीते साधीयः। अयमस्मात् साधीयोऽधीते।</p>
<h2>Siddhanta Kaumudi</h2>
<hr />
<p>index: 5.3.63
sutra: अन्तिकबाढयोर्नेदसाधौ</p>
<hr />
<p>अजाद्योः । नेदिष्ठः । नेदीयान् । साधिष्ठः । साधीयान् ॥</p>
<h2>Balamanorama</h2>
<hr />
<p>index: 5.3.63
sutra: अन्तिकबाढयोर्नेदसाधौ</p>
<hr />
<p><em>अन्तिकबाढयोर्नेदसाधौ</em> - अन्तिकबाढयोः अजाद्योरिति । शेषपूरणमिदम् । अन्तिक, बाढ अनयोरिष्ठेयसुनोः परतः 'नेद' 'साध' एतावादेशौ स्त इत्यर्थः । नेदिष्ठः नेदीयानिति । अयमनयोरतिशयेनान्तिक इत्यर्थः । साधिष्ठः साधीयनिति । अयमनयोरतिशयेन बाढ इत्यर्थः । बाढो — भृशः ।भृशप्रतिज्ञयोर्बाढ॑मित्यमरः ।अतिवेलभृशाऽत्यर्थातिमात्रोद्गाढनिर्भर॑मिति च । </p>
<h2>Padamanjari</h2>
<hr />
<p>index: 5.3.63
sutra: अन्तिकबाढयोर्नेदसाधौ</p>
<hr />
<p>निमितयोर्यथासंख्यमिह नेष्यत इति। ठजाद्योःऽ इति प्रकृतयोरिष्ठनीयसुनोर्ग्रहणातयोश्च क्रमेणोपदेशादजहत्क्रमयोरेव प्रतीतेर्यथासंख्याप्रसङ्गं मन्यते। कस्मात्पुनरिष्यमाणमपि न भवति ? विपरीतक्रमस्यापि सम्भवात्। तथा हि - कयोरजाद्योरित्यपेक्षायामानन्तर्थादीयसुंस्तावत्प्रतीयते, द्विवचनानुरोधात्विष्ठन्नपीत्येवमपि क्रमः सम्भवति। तदनयोः क्रमयोर्नान्यतरः क्रमो निर्द्धारयितुं शक्य इत्यनाश्रयणमेव तयोर्युक्तम् ॥</p></div>