<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="6.1.196.html">
            <button class="muted-button">Prev 6.1.196</button>
        </a>
        <a href="6.1.198.html">
            <button class="muted-button">Next 6.1.198</button>
        </a>
        </nav><h2>Kashika</h2>
<hr />
<p>index: 6.1.197
sutra: ञ्नित्यादिर्नित्यम्</p>
<hr />
<p>ञिति निति च नित्यमादिरुदात्तो भवति। गर्गादिभ्यो यञ् गार्ग्यः। वात्स्यः। <em>वासुदेवार्जुनाभ्यां वुन्</em> [[4.3.98]] वासुदेवकः। अर्जुनकः। प्रत्ययस्वरापवादोऽयं योगः। प्रत्ययलक्षणमत्र न इष्यते, तेन गर्गाः, बिदाः, चञ्चाः इत्यत्र यञि कनि च लुप्ते न भवति।</p>
<h2>Siddhanta Kaumudi</h2>
<hr />
<p>index: 6.1.197
sutra: ञ्नित्यादिर्नित्यम्</p>
<hr />
<p>ञिदन्तस्य चादिरुदात्तः स्यात् । यस्मिन्विश्वानि पौंस्या (यस्मि॒न्विश्वा॑नि॒ पौंस्या॑) । पुंसः कर्मणि ब्राह्मणादित्वात् ष्यञ् । सुते दधिष्व नश्चनः (सु॒ते द॑धिष्व न॒श्चनः॑) । चायतेरसुन् । चायेरन्ने ह्रस्वश्च &lt;{उ639}&gt; इति चकारादसुनो नुडागमश्च ।</p>
<h2>Padamanjari</h2>
<hr />
<p>index: 6.1.197
sutra: ञ्नित्यादिर्नित्यम्</p>
<hr />
<p>प्रत्ययस्वरापवाद इति। बाहुल्यादेवमुक्तम्।'श्रोत्रियंश्च्छन्दो' धीतेऽ इत्, अत्र हि वाक्यार्थे पदवचनमित्यत्र पक्षे न प्रत्ययश्वरप्रसङ्गः । प्रत्ययलक्षणमत्र नेष्यत इति। ननु च'न लुमताङ्गस्य'  इति प्रतिषेधादेव प्रत्ययलक्षणं न करिष्यते, किमुच्यते - प्रत्ययलक्षणमत्र नेष्यत इति ? एवमन्यतो ज्ञापितमेतत् -'स्वरविधौ सप्तम्यस्तदन्तसप्तम्यः'  इति। ततश्च यथा पूर्वसूत्रे थलन्तं कार्यि; तथात्रापि ञ्निदन्तं न तु ततः पूर्वमङ्गमित्यनङ्गकार्यत्वात्प्रतिषेधो न सिद्ध्यतीति। यञि कनि चेति। चकाराद्बिदाद्यञि च ॥</p></div>