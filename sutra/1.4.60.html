<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.4.59.html"><button class="muted-button">Prev 1.4.59</button></a>
        <a href="1.4.61.html"><button class="muted-button">Next 1.4.61</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>निपाताः प्रादयः क्रियायोगे गतिः च ।</p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>प्रादिगणस्य शब्दाः क्रियायोगे गतिसंज्ञकाः भवन्ति । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>The words belonging to the प्रादिगण are also called गति when used along with a verb.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>किम् नाम प्रादिगणः? - प्र परा अप सम अनु अव निस् निर्दुस् दुर्वि आङ् नि अधि अपि अति सु उत् अभि प्रति परि उप - एते द्वाविंशतिः शब्दाः प्रादिगणे समाविष्टाः सन्ति । एतेषाम् 'अद्रव्यवाचिषु' अर्थेषु निपातसंज्ञा भवति । एते निपातसंज्ञकाः शब्दाः यदि धातुना सह प्रयुञ्जते, तर्हि <b>उपसर्गाः क्रियायाेगे</b> <a href="1.4.59.html">1.4.59</a> इत्यनेन तेषामुपसर्ग-संज्ञा भवति । वर्तमानसूत्रेण एतेषाम् शब्दानाम् 'गति' संज्ञा अपि भवति ।</p>
<p>गतिसंज्ञायाः प्रयोगः <b>गतिरनन्तरः</b> <a href="6.2.49.html">6.2.49</a>, <b>गतिर्गतौ</b> <a href="8.1.70.html">8.1.70</a> एतादृशेषु सूत्रेषु कृतः अस्ति ।     </p>
<p>ज्ञातव्यम् - </p>
<ol>
<li>
<p><b>ऊर्यादिच्विडाचश्च</b> <a href="1.4.61.html">1.4.61</a> इत्यस्मात् आरभ्य  <b>जीविकोपनिषदावौपम्ये</b> <a href="1.4.79.html">1.4.79</a> इति यावत्सु सूत्रेषु अन्येषाम् शब्दानामपि गति-संज्ञा विधीयते । परन्तु तेषाम् 'उपसर्ग'संज्ञा न भवति । केवलं प्रादिगणस्य शब्दानाम् क्रियायोगे उपसर्गसंज्ञाऽपि भवति, गतिसंज्ञाऽपि भवति ।</p>
</li>
<li>
<p>प्रादिगणस्य शब्दानाम्  गतिसंज्ञा तदा एव भवति यदा - (1) तेषाम् निपातसंज्ञा अपि भवति, तथा च  (2)  तेषां प्रयोगः 'क्रियायोगे' क्रियते । एवं नास्ति चेत् प्रादिगणस्य शब्दाः गतिसंज्ञकाः न भवन्ति । यथा,  'सुदिवसः' इत्यत्र सु-इत्यस्य प्रयोगः प्रातिपदिकेन सह कृतः अस्ति - सुष्ठु दिवसः सुदिवसः । अत्र एतस्य गतिसंज्ञा न भवति । तथैव, 'अन्या' अस्मिन् अर्थे 'परा' अयं शब्दः द्रव्यवाची अस्ति, अतः निपातसंज्ञकः न भवति, अतश्च गतिसंज्ञकः अपि न भवति ।</p>
</li>
<li>
<p>यद्यपि एतत् सूत्रम् एकसंज्ञाधिकारे आगच्छति, तथापि अस्मिन् सूत्रे चकारस्य प्रयोगः कृतः अस्ति, अतः प्रादिगणस्य शब्दानामुपसर्गसंज्ञा अपि भवति, गतिसंज्ञा अपि च भवति ।</p>
</li>
</ol>
<h2 id="kashika">Kashika</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>गतिसंज्ञकाश्च प्राऽदयो भवन्ति क्रियायोगे। प्रकृत्य। प्रकृतम्। यत् प्रकरोति। योगविभाग उत्तरार्थः। उत्तरत्र गतिसंज्ञा एव यथा स्यात्। उपसर्गसंज्ञा मा भूत्। ऊरीस्यादित्यत्र <b>उपसर्गप्रादुर्भ्यामस्तिर्यच्परः</b> <a href="8.3.87.html">8.3.87</a> इति षत्वं प्रसज्येत। चकरः संज्ञासमावेशार्थः। प्रणीतम्। अभिषिक्तम्। <b>गतिरनन्तरः</b> <a href="6.2.49.html">6.2.49</a> इति स्वरः, उपसर्गात् <a href="8.4.14.html">8.4.14</a> <a href="8.3.65.html">8.3.65</a> इति णत्वषत्वे च भवतः। कारिकाशब्दस्य उपसङ्ख्यानम्। कारिकाकृत्य। कारिकाकृतम्। यत् कारिका करोति। पुनश्चनसौ छन्दसि गतिसंज्ञौ भवत इति वक्तव्यम्। पुनरुत्स्यूतं वासो देयम्। <b>गतिर्गतौ</b> <a href="8.1.70.html">8.1.70</a> इति निघातो भवति। चनो हितः। <b>गतिरनन्तरः</b> <a href="6.2.49.html">6.2.49</a> इति स्वरः। गतिप्रदेशाः <b>कुगतिप्रादयः</b> <a href="2.2.18.html">2.2.18</a> इत्येवमादयः।</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>प्रादयः क्रियायोगे उपसर्गसंज्ञा गतिसंज्ञाश्च स्युः ॥ प्र परा अप समनु अव निस् निर्दुस् दुर्वि आङ् नि अधि अपि अति सु उद् अभि प्रति परि उप - एते प्रादयः ॥</p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>प्रादयः क्रियायोगे गतिसंज्ञाः स्युः। <b>गतिकारकेतरपूर्वपदस्य यण् नेष्यते</b>  (वार्त्तिकम्) । शुद्धधियौ॥</p>
<h2 id="balamanorama">Balamanorama</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p><b>गतिश्च</b> - उपसर्गाः । गतिश्च । सूत्रद्वयमिदं व्याख्यासौकर्यात्सहोपात्तम् । प्रादय इत्यनुवर्तते । गतिरिति बहुत्वे एकवचनमार्षम् । तदाह — प्रादय इत्यादिना । क्रियायोग इति । क्रियया अन्वये सतीत्तयर्थः । निपात इत्यप्यत्रानुवर्तते, प्रागीआकात्तदधिकारात् । ततश्च प्रादयो निपातसंज्ञका एव सन्तो गत्युपसर्गसंज्ञका भवन्ति । आकडारादिति च बाध्यते । गत्युपसर्गसंज्ञायोस्तु गतिश्चेति चकारादेव समावेशः । सिध्यति । ततश्च प्रणेयमित्यादावुपसर्गकार्यम् 'उपसर्गादसमासेऽपि' इत्यादि सिध्यति, गतिकारकेत्यादि कार्यं च, निपातस्यानर्थकस्येत्यादि च । अथ प्रादीन् पठति — प्र परेत्यादि । 'परा' इत्याकारान्तम् । अयदातौ 'उपसर्गस्यायतौ' इति निर्दुरोर्लत्वम्  — निलयते दुलयते । निसो दुशश्च 'सुसजुषो रुः' इति रुत्वस्यासिद्धत्वान्न लत्वम् । निरयते दुरयते । एतदर्थमेव निस्दुसोर्निर्दुरोश्च पृथक्पाठः । </p>
<h2 id="padamanjari">Padamanjari</h2><a href="#">Up</a>
<hr />
<p>index: 1.4.60
sutra: गतिश्च</p>
<hr />
<p>'गतिरनन्तरः'  इति पुंल्लिङ्गनिर्देशाद् गम्यत इति गतिः,'क्तिच्क्तौ च संज्ञायाम्'  इति क्तिचम, निपातनाच्च'न क्तिचि दीर्धश्च'  इति न भवति। प्रकृत्येति। अत्र गतित्वात् कृत्स्वरो भवति, समासस्तु प्रादित्वादेव सिद्धः। प्रादिभ्योऽन्यत्र समासोऽपि प्रयोजनम्। प्रकृतमिति।'गतिरनन्तरः'  इति पूर्वपदप्रकृतिस्वरः। यत् प्रकरोतीति। तिङ्लक्षणस्य निघातस्य'निपातैर्यद्यदि'  इति निषेधे तिपः पित्वादनुदातत्वम्, विकरणस्य प्रत्ययस्वरो धातोः शेषनिघातः,'तिङ्चोदातिवति'  इति प्रशब्दस्यानुदातत्वम्। एतच्च प्रयोजनचतुष्टयं गतिसंज्ञा प्रकरणे सर्वत्र द्रष्टव्यम्। चकारः संज्ञासमावेशार्थ इति। अन्यथैकसंज्ञाधिकारादेकत्र संज्ञाद्वयविधानाच्च पर्यायः स्यादिति भावः। कारिकाशब्दस्येति। कारिका क्रिया मर्यादास्थितिरित्यर्थः। यत्न इत्यपरे, धात्वर्थनिर्देश इति ण्वुल्। यस्तु कर्तरि कारिकाशब्दः कारिका दासीति, यच्च श्लोकवाची - तयोर्ग्रहणं न भवति; क्रियायोगग्रहणेन कारिकाशब्दस्य विशेषणात् क्रियावृतर्ग्रहणात्। यत्कारिकां करोतीति। निपातत्वादव्ययत्वे सति विभक्तेर्लुक्। पुनरुत्स्यूतमिति। गतित्वात्समासः।'गतिर्गतौ'  इति निघातो भवतीति। यद्यप्यत्र'प्रवृद्धादीनां च'  इत्युतरपदान्तोदातत्वेन शेषनिघातः सिद्धः, तथापि परत्वादयमेव निघातो युक्त इति भावः। इह च पुनराधेयमिति। गतित्वात्समासे कृते कृदुतरपदप्रकृतिस्वरेणठ्यतोऽनावःऽ इति धेयशब्द आद्यौदातः। चनोहित इति। निपातत्वादाद्यौदातस्य चनःशब्दस्य'गतिरनन्तरः'  इति प्रकृतिस्वरः॥</p></div>