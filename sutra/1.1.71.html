<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.1.70.html"><button class="muted-button">Prev 1.1.70</button></a>
        <a href="1.1.72.html"><button class="muted-button">Next 1.1.72</button></a>
        </nav><br><ul><li><a href="#sUtra-basics/ss">Sandhi Samaasa Split</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sandhi Samaasa Split</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>अन्त्येन इता सह आदिः स्वस्य रूपस्य</p>
<h2 id="sutrartha/sa">Neelesh Sanskrit Brief</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>अन्तिम-इत्-वर्णेन सह गृहीतः आदिवर्णः, तयोः मध्ये विद्यमानाम् वर्णानाम् , स्वस्य च निर्देशं करोति । </p>
<h2 id="sutrartha_english">Neelesh English Brief</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>A beginning letter, when combined with an ending इत् letter, stands for itself and for all the letters in between.</p>
<h2 id="sutrartha/sd">Neelesh Sanskrit Detailed</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>अनेन सूत्रेण प्रत्याहारस्य निर्माणं कथं भवतीति कथ्यते । अन्तिम-इत्-वर्णेन सह उच्चार्यमाणः आदिवर्णः स्वस्य तथा मध्यगानाम् ग्रहणं करोति इत्यर्थः ।</p>
<p>सूत्रेऽस्मिन् केचन विशेष बिन्दवः ज्ञातव्याः ।</p>
<p>1) किम् नाम आदि? सः वर्णः यस्मात् पूर्वम्  किमपि नास्ति, परन्तु यस्मात् परम् (अनन्तरम्) अन्ये वर्णाः भवन्ति, सः आदिवर्णः ।</p>
<p>2) किम् नाम अन्त्यम् ? सः वर्णः यस्मात् परम् किमपि नास्ति, परन्तु यस्मात् पूर्वम्  अन्ये वर्णाः भवन्ति, सः अन्त्यवर्णः ।</p>
<p>3) किम् नाम मध्यग?   आदिवर्णः तथा अन्त्यवर्णः एतयोर्मध्ये ये वर्णाः आगच्छन्ति, ते सर्वे मध्यगाः । अस्मिन् सूत्रे 'मध्यग' इत्यस्य अनुवृत्तिः नास्ति । परन्तु भाष्ये एतत् स्पष्टीकृतमस्ति यत् आदिवर्णः तथा अन्त्यवर्णः उभयोः उल्लेखम् कुर्मश्चेत् मध्यगानामपि ग्रहणं भवति । </p>
<p>एवम्, अनेन सूत्रेण एतदुच्यते यत् 'अन्त्यवर्णः यदि इत्-वर्णः अस्ति, यदि च आदिवर्णेन सह तस्य योजनं क्रियते, तर्हि तत् वर्णयुग्ममादिवर्णस्य मध्यवर्णानां च निर्देशं करोति । एषः एव प्रत्याहारः ।</p>
<p>यथा - </p>
<p>1) शिवसूत्रेषु इत्संज्ञकेन चकारेण सह आदिवर्णमकारम् योजयामश्चेत् 'अच्' इति प्रत्याहारः सिद्ध्यति । अनेन प्रकारेण आहत्य चतुश्चत्वारिंशत् प्रत्याहाराः सिद्ध्यन्ति । एतेषामावली <a href='https://docs.google.com/document/d/1MgTFV2RcOjYN4f4a0MlhIwFW5ER6SmXY5TG9fCSZFbQ/pub' target='_blank'>अत्र</a> दत्ता अस्ति ।</p>
<p>2) प्रत्ययेषु अपि एतादृशम् प्रत्याहारनिर्माणम् कर्तुं शक्यते । यथा - 'सुँ औ जस् अम् औट्' एतेषां पञ्चप्रत्याहाराणां निर्देशः 'सुट्' इत्यनेन भवति । अत्र अन्तिमः इत्संज्ञकः यः टकारः तेन सह आदिवर्णस्य सुँ इत्यस्य योजनं कृत्वा अयं प्रत्याहारः सिद्ध्यति । तथैव सुँप्, तिङ्, तङ् एते प्रत्याहाराः अपि सिद्ध्यन्ति ।</p>
<p>प्रश्नः - अस्मिन् सूत्रे 'स्वस्य' इत्यस्य अर्थः 'आदिवर्णस्य' इति करणीयः वा 'अन्त्यवर्णस्य' इति करणीयः?</p>
<p>उत्तरम् - <b>सह युक्तेऽप्रधाने</b> <a href="2.3.19.html">2.3.19</a> अनेन सूत्रेण 'सह-पदेन युक्तः शब्दः 'अप्रधानः' अस्तीति ज्ञायते । इत्युक्ते, 'अन्त्येन सह आदि' इत्यत्र अप्रधानकर्ता अस्ति 'अन्त्य', प्रधानकर्ता अस्ति 'आदि' । अतः स्वस्य' इत्यनेन 'आदिवर्णस्य' इत्येव अर्थः सिद्ध्यति । (यथा - 'रामः लक्ष्मणेन सह स्वस्य गृहं गच्छति' अस्मिन् वाक्ये 'स्वस्य' इत्युक्ते रामस्य, तथैव, 'अन्त्येन सह आदिः स्वस्य संज्ञा भवति' इत्यत्र स्वस्य इत्युक्ते आदिवर्णस्य ।)  </p>
<p>ज्ञातव्यम् - प्रत्याहारग्रहणे अन्तिम-इत् वर्णस्य ग्रहणं न क्रियते । तथा च, मध्ये विद्यमानानाम् इत्-वर्णानामपि ग्रहणं न भवति । यदि एवं इत्-वर्णानाम् ग्रहणमभविष्यत्, तर्हि 'अच्' इत्यनेन 'ऋऌक्' इत्यस्य ककारस्य अपि ग्रहणमभविष्यत् । एवमभविष्यत् चेत् 'अच्' प्रत्याहारे ककारस्य अपि समावेशः अभविष्यत्  । अनेन 'इ + क्' इत्यत्र , तथा च 'उ + क्' इत्यत्रापि  <b>इको यणचि</b> <a href="6.1.77.html">6.1.77</a> इत्यनेन यण्-सन्धिः अपि अभविष्यत् । परन्तु तथा न दृश्यते - 'अनुनासिक' , 'शिक्षा', 'मुक्ति' एतादृशेषु शब्देषु संहितायाम् सत्यामपि सन्धिः न भवति । अतः एते शब्दाः एव अस्य प्रमाणम् सन्ति, यत् प्रत्याहारग्रहणे इत्-वर्णानाम् ग्रहणम् न भवति ।</p>
<h2 id="kashika">Kashika</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>आदिरन्त्येन इत्संज्ञकेन सह गृह्यमाणः तन्मध्यपतितानां वर्णानां ग्राहको भवति, स्वस्य च रूपस्य । अण्, अक्, अच्,  हल्,  सुप्,  तिङ् । अन्त्येन इति किम् ? सुट् इति तृतीयैकवचनेन टा इत्यनेन ग्रहणं मा भूत् ॥</p>
<h2 id="kaumudi">Siddhanta Kaumudi</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>अन्त्येनेता सहित आदिर्मध्यगानां स्वस्य च संज्ञा स्यात् ॥ इति हल्संज्ञायाम् ॥ उपदेशेऽन्त्यं हलित्स्यात् ॥ उपदेश आद्योच्चारणम् ॥ ततः अण् अच् इत्यादिसंज्ञासिद्धौ ॥ </p>
<h2 id="laghukaumudi">Laghu Siddhanta Kaumudi</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>अन्त्येनेता सहित आदिर्मध्यगानां स्वस्य च संज्ञा स्यात् । यथाऽणिति अ इ उ वर्णानां संज्ञा। एवमच् हल् अलित्यादयः॥</p>
<h2 id="padamanjari">Padamanjari</h2><a href="#">Up</a>
<hr />
<p>index: 1.1.71
sutra: आदिरन्त्येन सहेता</p>
<hr />
<p>इदमपि संज्ञासूत्रम्, आद्यन्तयोर्मध्यापेक्षत्वान्मध्यवर्तिनां संज्ञित्वं विज्ञायते, श्वं रूपम्' इत्यनुवृतेः स्वरूपस्य चेत्याह-मध्यवर्तिनामिति । यद्यप्याद्यन्ताववयवा अवयविनः समुदायरूपस्य सम्बन्धिनौ तथापि तस्य युगपल्लक्ष्ये प्रयोगाभावात्समुदायिनां संज्ञेति दर्शयति-वर्णानामिति । स्वस्य च रूपस्येति । स्वरूपमादेरेव गृह्यन्ते, नान्त्यस्य; अप्राधान्यादिति दध्यत्रेति केवल एव यकारः प्रवर्तते, न णकारेण सहितः । सहग्रहणादाद्यन्तौ समुदितौ संज्ञेति समुदायादेव विभक्तिर्भवति 'इको यण्' इति, नादिमात्रात् । टा इत्यनेन ग्रहणं मा भूदिति । तावतोऽवधेरविवक्षितत्वान्नायमन्त्यः 'टाङसिङसामिनात्स्यः' 'द्वितीयाटौस्वेनः' इति तृतीयैकवचनस्यासौ विशेषणार्थः ॥</p></div>