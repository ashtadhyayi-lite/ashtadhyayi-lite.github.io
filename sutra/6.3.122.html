<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="6.3.121.html">
            <button class="muted-button">Prev 6.3.121</button>
        </a>
        <a href="6.3.123.html">
            <button class="muted-button">Next 6.3.123</button>
        </a>
        </nav><h2>Kashika</h2>
<hr />
<p>index: 6.3.122
sutra: उपसर्गस्य घञ्यमनुष्ये बहुलम्</p>
<hr />
<p>उपसर्गस्य घञन्ते उत्तरपदे अमनुष्येऽभिधेये बहुलं दीर्घो भवति। वीक्लेदः। वीमार्गः। अपामार्गः। न च भवति। प्रसेवः। प्रसारः। सादकारयोः कृत्रिमे दीर्घो भवति। प्रासादः। प्राकारः। कृत्रिमे इति किम्? प्रसादः। प्रकारः। वेशादिषु विभाषा दीर्घो भवति। प्रतिवेशः, प्रतीवेशः। प्रतिरोधः, प्रतीरोधः। अमनुष्ये इति किम्? निषादो मनुष्यः।</p>
<h2>Siddhanta Kaumudi</h2>
<hr />
<p>index: 6.3.122
sutra: उपसर्गस्य घञ्यमनुष्ये बहुलम्</p>
<hr />
<p>उपसर्गस्य बहुलं दीर्घः स्याद्घञन्ते परे नतु मनुष्ये । परीपाकः । परिपाकः । अमनुष्ये किम् । निषादः ॥</p>
<h2>Balamanorama</h2>
<hr />
<p>index: 6.3.122
sutra: उपसर्गस्य घञ्यमनुष्ये बहुलम्</p>
<hr />
<p><em>उपसर्गस्य घञ्यमनुष्ये बहुलम्</em> - उपसर्गस्य । परीपाक इति । पचेर्भावे घञ्, उपधावृद्धिः ।चजोः कु घिण्ण्यतो॑रिति कुत्वम् । निषाद इति । पुलिन्दो नाम मनुष्यजातिविशेषः । निषीदत्यस्मिन् पापमिति निषादः ।हलश्चे॑त्यधिकरणे घञ् । दौवारिके प्रतीहारशब्दे दीर्घस्त्वप्रामाणिकः । यद्वा प्रतीहारो द्वारम्, तत्स्थत्वान्मनुष्ये गौणः ।</p></div>