<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="6.1.90.html"><button class="muted-button">Prev 6.1.90</button></a>
        <a href="6.1.92.html"><button class="muted-button">Next 6.1.92</button></a>
        </nav><h2 class="title">उपसर्गादृति धातौ</h2><p class="sname"><font color=blue>6-1-91 उपसर्गात् ऋति धातौ</font> <font color="DeepPink"> संहितायाम्</font> <font color="ForestGreen">अचि</font> <font color="Red">एकः पूर्वपरयोः</font> <font color="Maroon">आद्</font> <font color="Brown">वृद्धिः</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>आत् उपसर्गात् ऋति धातोः पूर्वपरयोः एकः वृद्धिः </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>अवर्णान्तात् उपसर्गात् ऋकारादौ धातुरूपे परे पूर्वपरयोः एकः वृद्धि-एकादेशः भवति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>When an अवर्णान्त उपसर्ग is followed by a  ऋकारादि verb form,  both of them are replaced by a single वृद्धि letter. </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>आतित्येव। अवर्णान्तादुपसर्गातृकारादौ धातौ परतः पूर्वपरयोः स्थाने वृद्धिरेकादेशो भवति। आद्गुणापवादः। उपार्च्छति। प्रार्च्छति। उपार्ध्नोति। उपसर्गातिति किम्? खट्वर्च्छति। मालर्च्छति। प्रगता ऋ च्छका अस्माद् देशात् प्रर्च्छको देशः। यत्क्रियायुक्ताः प्रादयः तं प्रति गत्युपसर्गसंज्ञकाः इति। ऋतीति किम्? उप इतः उपेतः। तपरकरणम् किम्? उप ऋकरीयति उपर्कारीयति। <b>वा सुप्यापिशलेः</b> <a href="6.1.92.html">6.1.92</a> इति विकल्पः स्यात्। उपसर्गग्रहणादेव धातुग्रहणे सिद्धे धातुग्रहणं शाकलनिवृत्त्यर्थम्। <b>ऋत्यकः</b> <a href="6.1.128.html">6.1.128</a> इति हि शाकल्यस्य प्रक्र्तिभावः प्राप्नोति।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>अवर्णान्तादुपसर्गादृकारादौ धातौ परे वृद्धिरेकादेशः स्यात् । उपार्च्छति । प्रार्च्छति ॥</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>अवर्णान्तादुपसर्गादृकारादौ धातौ परे वृद्धिरेकादेशः स्यात्। प्रार्च्छति॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>अवर्णान्त-उपसर्गात् ऋकारादौ धातुरूपे परे पूर्वपरयोः <b>आद्गुणः</b> <a href="6.1.87.html">6.1.87</a> इत्यनेन गुणैकादेशे प्राप्ते तं बाधित्वा प्रकृतसूत्रेण 'आर्' इति वृद्ध्येकादेशः विधीयते । उदाहरणानि एतानि‌ — </p>
<p><list></p>
<ol>
<li>
<p>प्र + ऋच्छति → प्रार्च्छति ।  अत्र ऋच्छति इति ऋच्छँ (&lt;{6.16}&gt;) धातोः लट्लकारस्य एकवचनस्य रूपम् । </p>
</li>
<li>
<p>परा + ऋणाति →‌ परार्णाति । अत्र ऋणाति इति ॠ (&lt;{9.32}&gt;) धातोः लट्लकारस्य एकवचनस्य रूपम् अस्ति ।</p>
</li>
<li>
<p>अप + ऋध्नोति → अपार्ध्नोति । अत्र ऋध्नोति इति ऋध् (&lt;{5.27}&gt;) धातोः लट्लकारस्य एकवचनस्य रूपम् । </p>
</li>
<li>
<p>अव + ऋणोति → अवार्णोति । अत्र ॠणोति इति ॠण् (&lt;{8.5}&gt;) धातोः लट्लकारस्य एकवचनस्य रूपम् । </p>
</li>
<li>
<p>आ + ऋतीयते → आर्तीयते । अत्र ऋतीयते इति ऋति (&lt;{1.1166}&gt;) धातोः लट्लकारस्य एकवचनस्य रूपम् । </p>
</li>
<li>
<p>उप + ऋच्छति → उपार्च्छति । अत्र ऋच्छति इति ऋ (&lt;{1.1086}&gt;) धातोः लट्लकारस्य एकवचनस्य रूपम् । </p>
</li>
</ol>
<p></list> </p>
<p><title>आदेशनिर्णयः</title></p>
<p>आकार-ऐकार-औकाराणाम् <b>वृद्धिरेचि</b> इत्यनेन वृद्धिसंज्ञा भवति ।  अतः एतेषु अन्तरतमः आदेशः एकादेशरूपेण विधीयते । तत्र अवर्णस्य उच्चारणस्थानम् कण्ठः इति, ऋवर्णस्य उच्चारणस्थानम् मूर्धा इति ।  वॄद्धिसंज्ञकेभ्यः त्रिभ्यः वर्णेभ्यः 'मूर्धा' इति उच्चारणस्थानम् कस्यापि वर्णस्य नास्ति । परन्तु <b>उरण् रपरः</b> <a href="1.1.51.html">1.1.51</a> इत्यनेन सूत्रेण एतत् ज्ञायते यत् ऋकारस्य स्थाने जायमानः आकारः नित्यम् रेफेण सह (इत्युक्ते, 'आर्' इत्यस्मिन् रूपे) विधीयते । अतः अवर्णात् ऋवर्णे परे उभयोः केवलम् 'आ' इति आदेशः कदापि नैव भवति, अपितु 'आर्' इति रेफयुक्तः आदेशः एव सम्भवति । अस्मिन् आदेशे विद्यमानस्य आकारस्य उच्चारणस्थानम् कण्ठः, रेफस्य उच्चारणस्थानम् च मूर्धा; अतः अत्र स्थानसाधर्म्यम् अपि सिद्ध्यति । अतः अवर्णात् ऋवर्णे परे 'आर्' इत्येव वृद्ध्यैकादेशरूपेण विधीयते ।</p>
<p><title>दलकृत्यम्</title></p>
<p>अस्मिन् सूत्रे विद्यमानानाम् शब्दानाम् प्रयोजनम् इत्थम् —</p>
<ol>
<li>
<p><b> उपसर्गात् इति किमर्थम् ? </b> यत्र उपसर्गभिन्नः अवर्णान्तः शब्दः ऋकारादेः धातोः पूर्वम् प्रयुज्यते, तत्र प्रकृतसूत्रस्य प्रसक्तिः नास्ति  । यथा, 'माला ऋच्छति' इत्यत्र <b>आद्गुणः</b> <a href="6.1.87.html">6.1.87</a> इत्यनेन गुणैकादेशे कृते 'मालर्च्छति' इत्येव सिद्ध्यति ।</p>
</li>
<li>
<p><b> 'प्रादेः' इति वक्तव्ये 'उपसर्गात्' इति किमर्थम् ? </b> प्रादिगणस्य शब्दाः केवलम् क्रियायोगे एव उपसर्गसंज्ञकाः भवन्ति, अन्यसन्दर्भेषु न । यत्र प्रादिगणस्य शब्दाः उपसर्गसंज्ञकाः न सन्ति, तत्र अस्य सूत्रस्य प्रसक्तिः मा भूत्, इति स्पष्टीकर्तुम् अस्मिन् सूत्रे 'उपसर्गात्' इति पदं निर्दिश्यते । यथा, 'प्रगताः ऋच्छकाः अस्मात् देशात्' अत्र ऋच्छक-शब्दः ऋच्छ्-धातोः निर्मितःअस्ति, परन्तु अस्मिन् समासे 'प्र'शब्दः क्रियायोगे न प्रयुज्यते अतः तस्य उपसर्गसंज्ञा अपि नास्ति । अस्मिन् स्थले प्रकृतसूत्रं न प्रयुज्यते, अतः 'प्र + ऋच्छक' इति स्थिते <b>आद्गुणः</b> <a href="6.1.87.html">6.1.87</a> इत्यनेन गुणैकादेशे कृते 'प्रर्च्छक' इत्येव सिद्ध्यति । <light>प्र-उपसर्गपूर्वकात् ऋच्छ्-धातोः ण्वुल्-प्रत्यये कृते तु प्रकृतसूत्रेण 'प्रार्च्छक' इत्येव रूपं भवति ।</light></p>
</li>
<li>
<p><b>ऋति धातौ इति किमर्थम् ? </b> अत्र 'धातौ'  इत्यनेन धातुरूपस्य ग्रहणं भवति । यत्र धातुरूपम् ऋकारादिः नास्ति, तत्र यद्यपि मूलधातुः ऋकारादिः अस्ति, तथापि प्रकृतसूत्रम् नैव प्रयोक्तव्यम् । यथा, जुहोत्यादिगणस्य 'ऋ' धातोः लट्लकारस्य प्रथमपुरुषैकवचनस्य रूपम् 'इयर्ति' इति भवति । अत्र धातुरूपम् ऋकारादिः नास्ति, अतः अत्र प्रकृतसूत्रेण वृद्धिः न विधीयते, अपि तु <b>आद्गुणः</b> <a href="6.1.87.html">6.1.87</a> इत्यनेन गुणैकादेशे कृते एव रूपं सिद्ध्यति । <qt>प्र + इयर्ति → प्रेयर्ति ।</qt> </p>
</li>
<li>
<p><b>उपसर्गात् इत्युच्यमाने पुनः धातुग्रहणम् किमर्थम्?</b> 'उपसर्गात्' इत्यनेनैव धातोः सन्दर्भे स्पष्टे सति, अस्मिन् सूत्रे पुनः धातुविधानम् <b>बाधकबाधनार्थम्</b> क्रियते । अग्रे वक्ष्यमाणेन <b>ऋत्यकः</b> <a href="6.1.128.html">6.1.128</a> इति सूत्रेण अकारात् ऋकारे परे विकल्पेन पूर्वपरयोः यः प्रकृतिभावः प्राप्नोति, तं बाधित्वा अत्र नित्यमेव वृद्ध्यैकादेशविधानार्थम् अस्मिन् सूत्रे धातुग्रहणं क्रियते । अतः 'प्र + ऋच्छति' इत्यत्र प्रकृतिभावः नैव सम्भवति, अपितु वृद्ध्यैकादेशे कृते 'प्रार्च्छति' इति एकमेव रूपम् सिद्ध्यति ।         </p>
</li>
<li>
<p><b>ऋति इत्यत्र तपरकरणम् किमर्थम् ?</b> दीर्घ-ॠकारादीनि धातुरूपाणि धातुपाठे नैव विद्यन्ते । परन्तु दीर्घ-ॠकारादि-सुब्धातूनां विषये इदं सूत्रं नैव प्रयोक्तव्यम्, इति ज्ञापयितुम् अस्मिन् सूत्रे 'ऋति' इति शब्दः स्वीक्रियते । अतएव 'ॠकारम् आत्मनः इच्छति' इत्यत्र 'ॠकारीय' इति दीर्घ-ॠकारादि-धातोः ॠकारस्य अकारान्त-उपसर्गेण सह वृद्ध्यैकादेशः न सम्भवति, अपितु  <b>आद्गुणः</b> <a href="6.1.87.html">6.1.87</a> इत्यनेन गुणैकादेशे कृते एव रूपं सिद्ध्यति । <qt>प्र + ॠकारीयति → प्रर्कारीयति ।</qt></p>
</li>
</ol>
<p><note></p>
<ol>
<li>
<p>क्र्यादिगणस्य ॠ-धातुः यद्यपि दीर्घ-ॠकारादिः अस्ति, तथापि तस्य सर्वाणि ऋवर्णादीनि रूपाणि ह्रस्व-ऋकारादीनि एव सन्ति, यतः प्रक्रियायाम् <b>प्वादीनां ह्रस्वः</b> <a href="7.3.80.html">7.3.80</a> इत्यनेन तस्य ह्रस्वादेशः विधीयते । अतः अस्य धातोः विषये प्रकृतसूत्रम् अवश्यम् प्रवर्तते । यथा, परा + ऋणाति →‌ परार्णाति । </p>
</li>
<li>
<p>ह्रस्व-ॠकारादि-सुब्धातूनां विषये प्रकृतसूत्रेण नित्यम् वृद्ध्यादेशे प्राप्ते <b>वा सुप्यापिशलेः</b> <a href="6.1.92.html">6.1.92</a> इति अग्रिमसूत्रेण सः विकल्प्यते । </p>
</li>
</ol>
<p></note></p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p><b>उपसर्गादृति धातौ</b> - उपसर्गादृति । आद्गुण इत्यत आदिति पञ्चम्यन्तमनुवर्तते । तच्च उपसर्गाविशेषणम्, अतस्तदन्तविधिः । अकारान्तादिति लभ्यते । ऋतीति धातोर्विशेषणम् । यस्मिन्विधिरिति तदादिविधिः । ऋकारादाविति लभ्यते । वृद्धिरेचीत्यतो वृद्धिरिति चानुवर्तते ।एकः पूर्वपरयो॑रित्यधिकृतम् । तदाह — अवर्णान्तादित्यादिना । एकादेश इति ।पूर्वपरयोरचो॑रिति शेषः । अन्यथा उपसर्गस्य धातोश्च सर्वादेशः स्यात् । उपाच्र्छति प्राच्र्छतीति । उप ऋच्छतिं प्रऋच्छतीति स्थिते गुणे प्राप्तेऽनेन वृद्धी-रपरत्वम् ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 6.1.91
sutra: उपसर्गादृति धातौ</p>
<hr />
<p>उपार्च्छतीति। ठृच्छ गन्तीन्द्रियप्रलयमूर्तिभावेषुऽ।  प्रर्च्छको देश इति। अत्र यत्क्रियायुक्ताः प्रादयः इति गमिं प्रति प्रशब्दस्योपसर्गत्वं नर्च्छतिं प्रतीति भवति प्रत्युदाहरणम्। वा सुप्यापिशलेरिति हि विकल्पः स्यादिति। तेनोतरार्थन्तपरकरणमिति भावः। धातुग्रहणमनर्थकम्, यत्र चोपसर्गत्वं न सम्भवति, तत्रोपसर्गग्रहणेन प्रादयोऽपिलक्ष्यन्ते, यथा-नासिकाया नस्बावविधौ; इह तु मुख्यमेवोपसर्गत्वं सम्भवति तत्किं धातुग्रहणेन ? इत्यत आह-उपसर्गग्रहणादेवेति। शाकल्यस्येदं शाकलम्, तस्य निवृत्यर्थं पुनर्द्धातुग्रहणम्। सति तु दातुग्रहणे योगविभागेन पुनर्वृद्धिर्विधीयत इति शाकलं बाध्यते। असति तु तस्मिन् शाकल्यमतेन परत्वात् प्रकृतिभावः स्यादेव ॥</p></div>