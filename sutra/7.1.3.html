<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="7.1.2.html"><button class="muted-button">Prev 7.1.2</button></a>
        <a href="7.1.4.html"><button class="muted-button">Next 7.1.4</button></a>
        </nav><h2>Sandhi Samaasa Split</h2>
<hr />
<p>index: 7.1.3
sutra: झोऽन्तः</p>
<hr />
<p>प्रत्ययस्य झः अन्तः </p>
<h2>Neelesh Sanskrit Brief</h2>
<hr />
<p>index: 7.1.3
sutra: झोऽन्तः</p>
<hr />
<p>प्रत्ययस्य  झ्-इत्यस्य 'अन्त्' इति आदेशः भवति । </p>
<h2>Neelesh English Brief</h2>
<hr />
<p>index: 7.1.3
sutra: झोऽन्तः</p>
<hr />
<p>The letter झ् occurring in a प्रत्यय is converted to अन्त्.</p>
<h2>Neelesh Sanskrit Detailed</h2>
<hr />
<p>index: 7.1.3
sutra: झोऽन्तः</p>
<hr />
<p>झ्-इति वर्णः तिङ्प्रत्ययेषु दृश्यते - परस्मैपदस्य प्रथमपुरुषवहुवचनस्य 'झि' प्रत्ययः तथा आत्मनेपदस्य प्रथमपुरुषबहुवचनस्य 'झ' प्रत्ययः । एतयोः उपस्थितस्य झकारस्य अन्त्-आदेशः भवति । उदाहरणे एते -</p>
<p>1) पठ्-धातोः लट्-लकारस्य प्रथमपुरुषबहुवचनस्य रूपम् -</p>
<p>पठ् + लट् [<b>वर्तमाने लट्</b> <a href="3.2.123.html">3.2.123</a> इति लट्]</p>
<p>→ पठ् + झि [<b>तिप्तस्झि..</b> <a href="3.4.78.html">3.4.78</a> इति परस्मैपदस्य प्रथमपुरुष-बहुवचनस्य झि-प्रत्ययः]</p>
<p>→ पठ् + शप् + झि [<b>कर्तरि शप</b> <a href="3.1.68.html">3.1.68</a> इति विकरणप्रत्ययः शप्]        </p>
<p>→ पठ् + अ + अन्ति [<b>झोऽन्तः</b> <a href="7.1.3.html">7.1.3</a> इति झ्-इत्यस्य 'अन्त्' आदेशः]</p>
<p>→ पठन्ति [<b>अतो गुणे</b> <a href="6.1.97.html">6.1.97</a> इति गुण-एकादेशः अकारः]</p>
<p>2) वन्द्-धातोः लट्-लकारस्य प्रथमपुरुषबहुवचनस्य रूपम् -</p>
<p>वन्द् + लट् [<b>वर्तमाने लट्</b> <a href="3.2.123.html">3.2.123</a> इति लट्]</p>
<p>→ वन्द् + झ [<b>तिप्तस्झि..</b> <a href="3.4.78.html">3.4.78</a> इति आत्मनेपदस्य प्रथमपुरुष-बहुवचनस्य झ-प्रत्ययः]</p>
<p>→ वन्द् + शप् + झ [<b>कर्तरि शप</b> <a href="3.1.68.html">3.1.68</a> इति विकरणप्रत्ययः शप्]        </p>
<p>→ वन्द् + अ + अन्त [<b>झोऽन्तः</b> <a href="7.1.3.html">7.1.3</a> इति झ्-इत्यस्य 'अन्त्' आदेशः]</p>
<p>→ वन्द् + अ  + अन्ते [<b>टित आत्मनेपदानां टेरे</b> <a href="3.4.79.html">3.4.79</a> इति टि-संज्ञकस्य अकारस्य एकारादेशः]    </p>
<p>→ वन्दन्ते [<b>अतो गुणे</b> <a href="6.1.97.html">6.1.97</a> इति गुण-एकादेशः अकारः]</p>
<p>ज्ञातव्यम् - </p>
<ol>
<li>
<p>अस्मिन् सूत्रे पूर्वस्मात् सूत्रात् 'प्रत्ययादीनाम्' इत्यस्मात् केवलं 'प्रत्यय' इति अनुवर्तते, 'आदि' इति न ।</p>
</li>
<li>
<p>झकारस्य प्रयोजनाभावात्  <b>चुटू</b> <a href="1.3.7.html">1.3.7</a> इत्यनेन इत्संज्ञा न भवति ।</p>
</li>
<li>
<p><b>झेर्जुस्</b> <a href="3.4.108.html">3.4.108</a> इत्यनेन झि-प्रत्ययस्य लिङ्लकारस्य विषये विहितः जुस्-आदेश, तथा च <b>सिजभ्यस्तविदिभ्यः च</b> <a href="3.4.109.html">3.4.109</a> इत्यनेन अभ्यस्तात् परस्य लिङ्-लकारस्य विषये झि-प्रत्ययस्य विहितः जुस्-आदेशः  - उभौ अपि वर्तमानसूत्रस्य अपवादत्वेन आगच्छतः ।</p>
</li>
</ol>
<h2>Kashika</h2>
<hr />
<p>index: 7.1.3
sutra: झोऽन्तः</p>
<hr />
<p>प्रत्ययग्रहणमनुवर्तते, आदिग्रहणं निवृत्तम्। प्रत्ययावयवस्य झस्य अन्त इत्ययमादेशो भवति। कुर्वन्ति। सुन्वन्ति। चिन्वन्ति। अद्य श्वो विजनिष्यमाणाः पतिभिः सह शयान्तै। जॄष्विशिभ्यां झच् जरनतः। वेशन्तः। प्रत्ययस्य इत्येव, उज्झिता। उज्झितुम्। उज्झितब्यम्। अस्मिन्नप्यन्तादेशे कृते प्रत्ययाद्युदात्त्वं भवति। तथा च झचः चित्करणमर्थवच् भवति।</p>
<h2>Siddhanta Kaumudi</h2>
<hr />
<p>index: 7.1.3
sutra: झोऽन्तः</p>
<hr />
<p>प्रत्ययावयवस्य झस्यान्तादेशः स्यात् । अतो गुणे &lt;{SK191}&gt; । भवन्ति । भवसि । भवथः । भवथ ॥</p>
<h2>Laghu Siddhanta Kaumudi</h2>
<hr />
<p>index: 7.1.3
sutra: झोऽन्तः</p>
<hr />
<p>प्रत्ययावयवस्य झस्यान्तादेशः। अतो गुणे। भवन्ति। भवसि। भवथः। भवथ॥</p>
<h2>Balamanorama</h2>
<hr />
<p>index: 7.1.3
sutra: झोऽन्तः</p>
<hr />
<p><b>झोऽन्तः</b> - झः अन्त इति च्छेदः । 'झ' इति षष्ठन्तम् । आदेशे तकारादकार उच्चारणार्थः ।आयनेयी॑ति सूत्रात्प्रत्ययग्रहणमनुवर्तते, न त्वादिग्रहणमपि, अस्वरितत्वात् । अनुवृत्तं च प्रत्ययग्रहणमवयवषष्ठन्तमाश्रीयते । तदाह  —  प्रत्ययावयवस्येति । झस्य । झकारस्येत्यर्थः । अन्तादेशः स्यादिति । 'अन्त्' इत्ययमादेशः स्यादित्यर्थः । प्रत्ययावयवस्येति किम्  । उज्झिता । अत्र धात्ववयवस्य झकारस्य न भवति । आदिग्रहणानुवृत्तौ तु 'शयान्तै' इति न सिध्यति । अन्तादेशात्प्रागेवान्तरङ्गत्वाल्लेटोऽडाटावित्याटि कृते झकारस्य प्रत्ययादित्वाऽभावादिति भाष्ये स्पष्टम् । एवं च 'भव-झी' त्यत्र झकारस्य अन्त् इत्यादेशे, भव-अन्तीति स्थिते, 'अतो गुण' इति द्वयोरकारयोः सवर्णदीर्गापवादे पररूपे कृते, भवन्तीति रूपमित्यर्थः । अन्तादेशे प्रथमाऽकारोच्चारणं तु लुगविकरणे द्विषन्तीत्यादौ अकारश्रवणार्थम् । भवसीति । मध्यमपुरुषैकवचने सिपि शपि गुणेऽवादेशे रूपम् । भवथ इति । मध्यमपुरुषद्विवचने थसि शपि गुणेऽवादेशे रुत्वविसर्गयोश्च रूपम् । 'न विभक्तौ तुस्मा' इति सस्य नेत्त्वम् । भवथेति । मध्यमपुरुषबहुवचने थादेशे शपि गुणे अवादेशे रूपम् । </p>
<h2>Padamanjari</h2>
<hr />
<p>index: 7.1.3
sutra: झोऽन्तः</p>
<hr />
<p>आदिग्रहणं निवृतमिति । तदनुवृतौ हि शयान्तै इत्यत्र शीङे लेटि लेटोऽडाटौ इति लावस्थायामेव प्राप्ते आटि सति झकारस्यानादित्वान्न स्यात् । कथं पुनः समासनिर्द्दिष्टानामेकदेशोऽनवर्तते नैष दोषः, अनाश्रितार्थकं शब्दमात्रं स्वरितत्ववशादनुवर्तते - इति पक्षे यस्यैव स्वरितत्वं प्रतिज्ञातं तस्यैवानुवृत्तिः । अर्थाधिकारपक्षे तु समासार्थस्यैकत्वातस्यैवानुवृत्तिः स्याद्वा, न वा । यद्वा - प्रत्ययग्रहणं पूर्वसूत्रे पृथक् पदं लुप्तविभक्तिकम्, तेन तस्यैवानुवृत्तिर्भविष्यति । आदेशे त्वकार उच्चारणार्थः तेन पचन्तीत्यादौ श्रवणं न भवति ॥</p></div>