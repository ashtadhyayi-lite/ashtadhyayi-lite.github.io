<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.4.12.html"><button class="muted-button">Prev 1.4.12</button></a>
        <a href="1.4.14.html"><button class="muted-button">Next 1.4.14</button></a>
        </nav><h2 class="title">यस्मात् प्रत्ययविधिस्तदादि प्रत्ययेऽङ्गम्</h2><p class="sname"><font color=blue>1-4-13 यस्मात् प्रत्ययविधिः तदादि प्रत्यये अङ्गम्</font> <font color="DeepPink"> आ कडारात् एका सञ्ज्ञा</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>यस्मात् प्रत्ययविधिः तदादि प्रत्यये अङ्गम् ।</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>यस्मात् शब्दात् प्रत्ययः विधीयते, तदादि शब्दस्वरूपम् तस्मिन् प्रत्यये परे 'अङ्गम्' इति संज्ञां प्राप्नोति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>When a प्रत्यय is attached to a word, everything that begins with the first letter of that word upto (and excluding) the first letter of the प्रत्ययः itself, is called the an अङ्गम् of that प्रत्यय. </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>यस्मात् प्रत्ययो विधीयते धातोर्वा प्रातिपदिकाद् वा तदादि शब्दरूपं प्रत्यये परतोऽङ्गसंज्ञं भवति। कर्ता। हर्ता। करिष्यति हरिष्यति। अकरिष्यत्। औपगवः। कापटवः। यस्मातिति संज्ञिनिर्देशार्थम्, तदादि इति सम्बन्धात्। प्रत्ययग्रहणं किम्? न्यविशत। व्यक्रीणीत। नेर्बिशः <a href="1.3.17.html">1.3.17</a> इत्युपसर्गाद् विधिरस्ति, तदादेरङ्गसंज्ञा स्यात्। विधिग्रहणं किम्? प्रत्ययपरत्वमात्रे मा भूत्। स्त्री इयती। तदादिवचनं स्यादिनुमर्थम्। करिष्यावः। करिष्यामः। कुण्डानि। पुनः प्रत्ययग्रहणं किमर्थम्? लुप्तप्रत्यये मा भूत्। श्र्यर्थम्। भ्र्वर्थम्। अङ्गप्रदेशाः <b>अङ्गस्य</b> <a href="6.4.1.html">6.4.1</a> इत्येवमादयः।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>यः प्रत्ययो यस्मात्क्रियते तदादि शब्दस्वरूपं तस्मिन्प्रत्यये परेऽङ्गसंज्ञं स्यात् । भवामि भविष्यामीत्यादौ विकरणविशिष्यस्याऽङ्गसंज्ञार्थं तदादिग्रहणम् । विधिरिति किम् । स्त्री इयती । प्रत्यये किम् । प्रत्ययविशिष्टस्य ततोऽप्यधिकस्य वा माभूत् ॥ </p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>यः प्रत्ययो यस्मात् क्रियते तदादिशब्दस्वरूपं तस्मिन्नङ्गं स्यात्॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p>अष्टाध्याय्यां पाठितासु संज्ञासु अन्यतमा अस्ति <b>अङ्गम्</b> इति संज्ञा । इयं संज्ञा प्रकृतसूत्रेण पाठ्यते । यस्मात् शब्दात् प्रत्ययस्य विधानं क्रियते, तस्य शब्दस्य प्रथमवर्णात् प्रारभ्य, प्रत्ययस्य प्रथमवर्णं यावत् (परन्तु प्रत्ययस्य प्रथमवर्णं विहाय) विद्यमानः सम्पूर्णः अंशः तस्य प्रत्ययस्य अङ्गरूपेण स्वीक्रियते — इति अस्य सूत्रस्य आशयः ।</p>
<p><note>अङ्गम् इति संज्ञा नित्यम् <b>प्रत्ययस्य सन्दर्भे</b> एव भवति । इत्युक्ते, <qt>अङ्गम् अस्ति</qt> इति उच्यते चेत् <qt>कस्य प्रत्ययस्य अङ्गम् अस्ति</qt> इति अपि वक्तव्यम् । यदि प्रत्ययस्य सन्दर्भः न दीयते, तर्हि अङ्गसंज्ञा अपि नैव सम्भवति । </note></p>
<p>अङ्गसंज्ञायाः कानिचन उदाहरणानि एतानि —</p>
<p><listsp></p>
<ol>
<li>
<p><qt>राम</qt>-शब्दात् प्रथमाद्विवचनस्य <qt>औ</qt> इति प्रत्यये कृते, राम-शब्दस्य प्रथमवर्णः 'र्' इत्यस्मात् आरभ्य प्रत्ययस्य प्रथमवर्णः 'औ' इति यावत् (परन्तु प्रत्ययस्य प्रथमवर्णं विहाय) यत् शब्दस्वरूपम् वर्तते, तस्य प्रकृतसूत्रेण अङ्गसंज्ञा भवति । अतः अत्र <qt>राम</qt> इति प्रातिपदिकस्य एव अङ्गसंज्ञा अपि भवति । </p>
</li>
<li>
<p><qt>पठ्</qt>-धातोः लट्लकारस्य तिप्-प्रत्यये परे <b>कर्तरि शप्</b> <a href="3.1.68.html">3.1.68</a> इति <qt>शप्</qt>विकरणप्रत्ययः विधीयते । अत्र प्रक्रियायाम् <qt>पठ् + अ + ति</qt> इति स्थिते, <qt>तिप्</qt>-प्रत्ययस्य विधानम्  <qt>पठ्</qt>-धातोः विषये कृतम् अस्ति, अतः <qt>पठ्</qt>-इत्यस्य आदिवर्णात् (पकारात्) आरभ्य तिप्-प्रत्ययस्य प्रथमवर्णं (तकारं) यावत् (परन्तु तकारं विहाय) यत् शब्दस्वरूपम् वर्तते, तस्य सम्पूर्णस्य अङ्गसंज्ञा भवति । अतः अत्र <qt>तिप्</qt>-प्रत्ययस्य अङ्गरूपेण <b>पठ् + अ</b> इति अंशः स्वीक्रियते ।</p>
</li>
<li>
<p><qt>सम्</qt>-उपसर्गपूर्वात् <qt>पठ्</qt>-धातोः लङ्लकारस्य प्रक्रियायाम्  <qt>सम् + पठ् + लङ्</qt> इत्यत्र <qt>लङ्</qt>-लकारः <qt>पठ्</qt>-धातोः विधीयते, अतः अत्र <qt>पठ्</qt>-इत्यस्य आदिवर्णात् (पकारात्) आरभ्य लङ्-लकारस्य प्रथमवर्णम् यावत् (परन्तु तं विहाय) विद्यमानस्य शब्दस्वरूपस्य अङ्गसंज्ञा भवति । अनया व्याख्यया <qt>लङ्</qt>-प्रत्ययस्य अङ्गम्  <qt>पठ्</qt>-धातुः स्वीक्रियते । इत्युक्ते, अत्र <qt>सम्</qt>- उपसर्गः अङ्गसंज्ञायां भागं न गृह्णाति । अतएव, <b>लुङ्लङ्लृङ्क्ष्वडुदात्तः</b> <a href="6.4.71.html">6.4.71</a> इत्यनेन विहितः अङ्गस्य अडागमः टित्त्वात् <b>आद्यन्तौ टकितौ</b> <a href="1.1.46.html">1.1.46</a> इत्यनेन <qt>पठ्</qt>-धातोः एव आदौ विधीयते, न हि सम्-उपसर्गात् पूर्वम् । अतएव <qt>सम् + पठ्</qt> इत्यस्य <qt>लङ्</qt>-लकारस्य प्रथमपुरुषैकवचनम् <qt>समपठत्</qt> इति भवति, नहि <qt>असम्पठत्</qt> इति ।</p>
</li>
</ol>
<p></listsp></p>
<p><title>अङ्गाधिकारः</title></p>
<p>अङ्गसंज्ञाम् अधिकृत्य अष्टाध्याय्याम् <b>अङ्गस्य</b> <a href="6.4.1.html">6.4.1</a> इति कश्चित् अधिकारः विद्यते । षष्ठाध्यायस्य चतुर्थपादात् आरभ्य सप्तमाध्यायस्य समाप्तिपर्यन्तम्, आहत्य पञ्चसु पादेषु अस्य अधिकारस्य व्याप्तिः अस्ति । अस्मिन् अधिकारे उक्तानि सर्वाणि अपि कार्याणि अङ्गसंज्ञकस्य विषये एव भवन्ति । कानिचन उदाहरणानि एतानि —</p>
<ol>
<li><qt>भू</qt>-धातोः तृच्-प्रत्यये कृते <b>सार्वधातुकार्धधातुकयोः</b> <a href="7.3.84.html">7.3.84</a> इत्यनेन तृच्-प्रत्यस्यस्य अङ्गस्य अन्तिम-उकारस्य गुणः (ओकारः) विधीयते । अत्र प्रक्रियायाम् <b>आर्धधातुकस्येड्वलादेः</b> <a href="7.2.35.html">7.2.35</a> इत्यनेन इडागमः अपि भवति, परन्तु अयम् इडागमः अङ्गस्य अवयवः नास्ति (प्रत्ययस्यैव अवयवः अस्ति) अतः अस्य विषये गुणः न प्रवर्तते —</li>
</ol>
<p><pr></p>
<p>भू (सत्तायाम्, भ्वादिः &lt;{1.1}&gt;)</p>
<p>→ भू + तृच् [<b>ण्वुल्तृचौ</b> <a href="3.1.133.html">3.1.133</a> इति तृच्-प्रत्ययः]</p>
<p>→ भू + इट् + तृ [<b>आर्धधातुकस्येड् वलादेः</b> <a href="7.2.35.html">7.2.35</a> इति इडागमः]</p>
<p>→ भो + इ + तृ [तृच्-प्रत्यस्य अङ्गम् <qt>भू</qt> इति अस्ति । अस्य अङ्गस्य अन्तिमवर्णस्य (उकारस्य) <b>सार्वधातुकार्धधातुकयोः</b> <a href="7.3.84.html">7.3.84</a> इति गुणादेशः भवति । अत्र इडागमः अङ्गस्य अवयवः नास्ति अतः तस्य विषये अयम् गुणः न प्रवर्तते ।]</p>
<p>→ भव् + इ + तृ [<b>एचोऽयवायावः</b> <a href="6.1.78.html">6.1.78</a> इति अयादेशः]</p>
<p>→ भवितृ</p>
<p></pr></p>
<ol>
<li><qt>सम्</qt>-उपसर्गपूर्वात् <qt>पठ्</qt>-धातोः लङ्लकारस्य प्रक्रियायाम् <b>लुङ्लङ्लृङ्क्ष्वडुदात्तः</b> <a href="6.4.71.html">6.4.71</a> इत्यनेन विहितः अडागमः <b>अङ्गस्य</b> आद्यवयवरूपेण विधीयते । अत्र <qt>सम्</qt>-उपसर्गस्य अङ्गसंज्ञायां समावेशः न भवति, अतः अडागमः अपि तस्मात् पूर्वम् न विधीयते अपितु अङ्गसंज्ञक-पठ्-धातोः पूर्वम्  संस्थाप्यते —</li>
</ol>
<p><pr></p>
<p>पठँ (व्यक्तायां वाचि, भ्वादिः, &lt;{1.381}&gt;)</p>
<p>→ सम् +  पठ् + लङ् [<b>अनद्यतने लङ्</b> <a href="3.2.111.html">3.2.111</a> इति लङ् । अस्य प्रत्ययस्य अङ्गम् <qt>पठ्</qt> इति अस्ति ।]</p>
<p>→ सम् + अट् + पठ् + लङ् [<b>लुङ्लङ्लृङ्क्ष्वडुदात्तः</b> <a href="6.4.71.html">6.4.71</a> इत्यनेन <b>अङ्गस्य</b> आद्यवयवरूपेण अडागमः विधीयते ।]</p>
<p>→ सम् + अ + पठ् + तिप् [<b>तिप्तस्झि..</b> <a href="3.4.78.html">3.4.78</a> इत्यनेन प्रथमपुरुषैकवचनस्य तिप्-प्रत्ययः]</p>
<p>→ सम् + अ + पठ् + त् [<b>इतश्च</b> <a href="3.4.100.html">3.4.100</a> इति इकारलोपः]</p>
<p>→ सम् + अ + पठ् + शप् + त् [<b>कर्तरि शप्</b> <a href="3.1.68.html">3.1.68</a> इति शप्]</p>
<p>→ समपठत्</p>
<p></pr></p>
<ol>
<li><qt>पठ्</qt>-धातोः लट्लकारस्य उत्तमपुरुषैकवचनस्य प्रक्रियायाम् <qt>मिप्</qt>-प्रत्यये परे <qt>पठ्</qt>-धातोः <qt>शप्</qt>-विकरणप्रत्यये कृते <qt>पठ् + शप्</qt> इति सर्वस्य अङ्गसंज्ञा भवति । अतएव <b>अतो दीर्घो यञि</b> <a href="7.3.101.html">7.3.101</a> इत्यनेन शप्-विकरणस्य अकारस्य दीर्घाेदेशे कृते <qt>पठामि</qt> इति अन्तिमं रूपं सिद्ध्यति —</li>
</ol>
<p><pr></p>
<p>पठँ (व्यक्तायां वाचि, भ्वादिः, &lt;{1.381}&gt;)</p>
<p>→ पठ् + लट् [<b>वर्तमाने लट्</b> <a href="3.2.123.html">3.2.123</a> इति लट्]</p>
<p>→ पठ् + मिप् [<b>तिप्तस्झि..</b> <a href="3.4.78.html">3.4.78</a> इति उत्तमपुरुषैकवचनस्य मिप्-प्रत्ययः]</p>
<p>→ पठ् + शप् + मिप् [<b>कर्तरि शप्</b> <a href="3.1.68.html">3.1.68</a> इति शप्]</p>
<p>→ पठ् + अ + मि [इत्संज्ञालोपः]</p>
<p>→ पठ् + आ + मि [<b>अतो दीर्घो यञि</b> <a href="7.3.101.html">7.3.101</a> इति दीर्घः । अत्र मिप्-प्रत्ययस्य अङ्गम् <qt>पठ् + शप्</qt> इति अस्ति, अतः अत्र अङ्गस्य अन्ते विद्यमानस्य अकारस्य दीर्घः जायते ।]</p>
<p>→ पठामि</p>
<p></pr> </p>
<p><title>दलकृत्यम्</title></p>
<ol>
<li><b><qt>तदादिः</qt> इति किमर्थम् ? </b> — यस्मात् शब्दात् मूलरूपेण प्रत्ययः विधीयते तस्य शब्दस्य प्रक्रियायाम् बहुत्र परिवर्तनम् अपि भवति ।  एतादृशे परिवर्तने जाते मूलशब्दस्य तत्र अभावात् अङ्गसंज्ञा अपि नैव भवेत् वा‌ —‌इति संशये जाते;  तस्य (परिवर्तितस्य) शब्दस्वरूपस्य अपि अङ्गसंज्ञा अवश्यं भवति, इति ज्ञापयितुम् अस्मिन् सूत्रे <b>तदादिः</b> इति शब्दः गृहीतः अस्ति ।  अस्य द्वे उदाहरणे एतादृशे —</li>
</ol>
<p><listsp></p>
<p>i) <qt>भू</qt>-धातोः उत्तमपुरुषैकवचनस्य प्रक्रियायाम् <qt>भू + शप् + मिप्</qt> इत्यत्र अङ्गस्य गुणे कृते <qt>भो + अ + मि</qt> अस्यां स्थितौ <b>अतो दीर्घो यञि</b> <a href="7.3.101.html">7.3.101</a> इत्यनेन अङ्गस्य दीर्घः इष्यते । परन्तु अत्र <qt>भू</qt> इति मूलधातोः स्थाने 'भो' इति परिवर्तितम् रूपम् वर्तते । अस्य परिवर्तितस्य रूपस्य अपि अङ्गसंज्ञायां ग्रहणम् इष्यते, येन अङ्गस्य अन्तिम-अकारस्य (<qt>भो + अ</qt> इत्यस्य अकारस्य) <b>अतो दीर्घो यञि</b> <a href="7.3.101.html">7.3.101</a>  इत्यनेन दीर्घः सम्भवति ।  एतत् ज्ञापयितुम् एव अत्र सूत्रे <qt>तदादिः</qt> इति शब्दः प्रयुक्तः अस्ति ।</p>
<p>ii) <qt>ब्रू</qt>-धातोः कर्मणि-लङ्-लकारस्य प्रक्रियायाम् <qt>वच् + यक् + त्</qt> इत्यत्र यक्-प्रत्ययस्य उपस्थितौ वच्-धातोः सम्प्रसारणे कृते <qt>उच्</qt> इति सिद्ध्यति । एतादृशे सम्प्रसारणे कृते <qt>उच् + यक् + त्</qt> इति स्थिते, <qt>त्</qt>-प्रत्ययस्य मूलम् अङ्गम् <qt>वच्</qt> इति तत्र नैव विद्यते अतः <qt>उच् + यक्</qt> इत्यस्य अङ्गसंज्ञा भवेद् वा, इति प्रश्ने जाते, <qt>उच् + यक्</qt> इत्यस्य अवश्यम् अङ्गसंज्ञा भवति इति ज्ञापयितुम् अत्र सूत्रे तदादिग्रहणम् कृतम् अस्ति । एतादृश्याम् अङ्गसंज्ञायां कृतायाम् एव <b>आडजादीनाम्</b> <a href="6.4.72.html">6.4.72</a> इत्यनेन अजादि-अङ्गस्य आडागमः सम्भवति, येन <qt>आ + उ</qt> इत्यत्र <b>आटश्च</b> <a href="6.1.90.html">6.1.90</a> इति वृद्ध्यैकादेशं कृत्वा <qt>औच्यत</qt> इति साधुरूपं सिद्ध्यति । अत्र प्रक्रिया एतादृशी —</p>
<p><pr></p>
<p>ब्रूञ् (व्यक्तायां वाचि, अदादिः, &lt;{2.39}&gt;)</p>
<p>→ वच् [आर्धधातुकप्रत्ययस्य विवक्षायाम् <b>ब्रुवो वचिः</b> <a href="2.4.53.html">2.4.53</a> इति वच्-आदेशः]</p>
<p>→ वच् + लङ् [<b>अनद्यतने लङ्</b> <a href="3.2.111.html">3.2.111</a> इति भावकर्मणोः अनद्यतने भूते लङ् प्रत्ययः]</p>
<p>→ वच् + त [<b>भावकर्मणोः</b> <a href="1.3.13.html">1.3.13</a> इति आत्मनेपदम् । <b>तिप्तस्झि..</b> <a href="3.4.78.html">3.4.78</a> इत्यनेन प्रथमपुरुषैकवचनस्य विवक्षायाम् त-प्रत्ययः । अत्र वस्तुतः 'लावस्थायामट्' इति भाष्यसिद्धान्तेन आदौ अडागमः भवेत् । परन्तु अग्रे प्रक्रियायाम् वच्-धातोः सम्प्रसारणे कृते उच्-इति स्थिते तत्र <b>आडजादीनाम्</b> <a href="6.4.72.html">6.4.72</a> इति आडागमः प्राप्नोति । अतः &lt;ऽअकृतव्यूहाः पाणिनीयाःऽ&gt; इति परिभाषया अत्र प्रारम्भे अडागमः नैव क्रियते ।]</p>
<p>→ वच् + यक् + त [<b>सार्वधातुके यक्</b> <a href="3.1.67.html">3.1.67</a> इति यक्]</p>
<p>→ उच् + य + त [<b>वचिस्वपियजादीनां किति</b> <a href="6.1.15.html">6.1.15</a> इति सम्प्रसारणम् । <b>सम्प्रसारणाच्च</b> <a href="6.1.108.html">6.1.108</a> इति पूर्वरूपम् ]</p>
<p>→ आट् + उच् + य + त [<b>आडजादीनाम्</b> <a href="6.4.72.html">6.4.72</a> इति आडागमः । अयम् आडागमः लङ्-प्रत्ययस्य अङ्गस्य आद्यवयवरूपेण विधीयते । यद्यपि लङ्-प्रत्ययः मूलरूपेण <qt>वच्</qt> इत्यस्मात् विहितः अस्ति, तथापि अत्र तस्य <qt>उच्</qt> इति भिन्नं रूपं दृश्यते । अतस्य अपि अङ्गसंज्ञया ग्रहणं भवेत्, इति हेतुना अत्र सूत्रे <qt>तदादिः</qt> इति शब्दः स्थापितः अस्ति । </p>
<p>→ औच्यत [<b>आटश्च</b> <a href="6.1.90.html">6.1.90</a> इति वृद्ध्यैकादेशः]</p>
<p></pr></p>
<p></listsp></p>
<ol>
<li><b>प्रत्ययविधिः इत्यत्र <qt>विधिः</qt> इति किमर्थम् ? </b> — यस्मात् शब्दात् मूलरूपेण प्रत्ययः विधीयते तस्य शब्दस्य प्रक्रियायाम् कुत्रचित् सम्पूर्णरूपेण लोपः सम्भवति । तादृशे लोपे कृते कस्माच्चित् अन्यस्मात् शब्दात् अनन्तरम् एव प्रत्ययः विहितः दृश्यते । एतादृशी स्थितिः यत्र वर्तते तत्र केवलम् पूर्वपरसान्निध्यं दृष्ट्वा अनुचितस्य शब्दस्य अङ्गसंज्ञा मा भूत्, इति ज्ञापयितुम् अत्र सूत्रे <b>प्रत्ययविधिः</b> इति शब्दः उपयुक्तः अस्ति । प्रत्ययस्य साक्षात् <b>विधानम् </b> यस्मात् शब्दात् भवति (इत्युक्ते, यस्मात् शब्दात्  प्रत्ययः मूलरूपेण विहितः अस्ति), तस्यैव शब्दस्य अङ्गसंज्ञा भवेत् ; यस्मात् शब्दात् प्रत्ययः दृश्यरूपेण आतिष्ठति, तस्य  अङ्गसंज्ञा मा भूत्, —‌ इति अत्र आशयः । <qt>स्त्री इयती</qt> इत्यस्मिन् उदाहरणे अस्य प्रयोजनम् स्पष्टं भवति । तत्र सम्पूर्णा प्रक्रिया एतादृशी —</li>
</ol>
<p><pr></p>
<p>स्त्री + इदम् + वतुँप् + ङीप् [<qt>इयती</qt> इति शब्दः इदम्-शब्दात् <b>किमिदंभ्यां वो घः</b> <a href="5.2.40.html">5.2.40</a> इति सूत्रेण वतुँप्-प्रत्यये कृते, ततः स्त्रीत्वं द्योतयितुम् <b>उगितश्च</b> <a href="4.1.6.html">4.1.6</a> इत्यनेन ङीप्-प्रत्यये कृते सिद्ध्यति । तस्मात् पूर्वम् 'स्त्री' इति शब्दः स्थापितः अस्ति ।]</p>
<p>→ स्त्री + इयम् + वत् + ई  [इत्संज्ञक-उकार-पकार-ङकाराणाम् लोपः]</p>
<p>→ स्त्री + इयम् + घत् + ई [<b>किमिदंभ्यां वो घः</b> <a href="5.2.40.html">5.2.40</a> इति सूत्रेण एव वतुँप्-प्रत्ययस्य वकारस्य घ-आदेशः अपि भवति ।]</p>
<p>→ स्त्री + इयम् + इयत् + ई [<b>आयनेयीनीयियः फढखच्छघां प्रत्ययादीनाम्</b> <a href="7.2.2.html">7.2.2</a> इत्यनेन घकारस्य इय्-आदेशः]</p>
<p>→ स्त्री + ई + इयत् + ई [<b>इदम्किमोः ईश्की</b> <a href="6.3.90.html">6.3.90</a> इत्यनेन इदम्-शब्दस्य ई-आदेशः । <b>अनेकाल् शित् सर्वस्य</b> <a href="1.1.55.html">1.1.55</a> इति शित्वात् सर्वादेशः]</p>
<p>→ स्त्री + ० + इयत् + ई [तद्धितसंज्ञके इयत्-प्रत्यये परे <b>यस्येति च</b> <a href="6.4.148.html">6.4.148</a> इति अङ्गस्य ईकारस्य लोपः । <b>अनेन प्रकारेण अत्र वतुँप्-प्रत्ययस्य अङ्गस्य सम्पूर्णरूपेण लोपः भवति </b>।]</p>
<p>→ स्त्री + इयती [वर्णमेलनम्]</p>
<p>→ स्त्रीयती [<b>अकः सवर्णे दीर्घः</b> <a href="6.1.101.html">6.1.101</a> इति सवर्णदीर्घः । अत्र वस्तुतः वतुप्-प्रत्ययात् (इत्युक्ते <qt>इयत्</qt> इति तस्य दृश्यरूपात्) अव्यवहितरूपेण पूर्वम् <qt>स्त्री</qt> इति शब्दः विद्यते । अस्यां स्थितौ प्रकृतसूत्रे यदि केवलम् <qt>यस्मात् प्रत्ययः</qt> इति उच्येत, तर्हि <qt>स्त्री</qt>-शब्दस्य अपि अत्र अनिष्टा अङ्गसंज्ञा भवेत् । एतादृश्याम् अङ्गसंज्ञायां कृतायाम् <b>स्त्रियाः</b> <a href="6.4.79.html">6.4.79</a> इति सूत्रेण <qt>स्त्री</qt>-शब्दस्य अन्तिम-ईकारस्य अनिष्टः इयङ्-आदेशः सम्भवेत् । एतत् सर्वं मा भूत् इति हेतुना पाणिनिना प्रकृतसूत्रे <qt>विधिः</qt> इति शब्दः स्थापितः अस्ति । यस्मात् शब्दात् मूलरूपेण प्रत्ययस्य विधानं क्रियते, तस्यैव अङ्गसंज्ञा भवेत् — इति अनेन शब्देन स्पष्टी भवति । अतः अत्र <qt>स्त्री</qt>-शब्दस्य अङ्गसंज्ञायाः अभावात् केवलम् सवर्णदीर्घं कृत्वा इष्टरूपं सिद्ध्यति ।</p>
<p></pr></p>
<ol>
<li><b>प्रत्ययविधिः इत्यत्र प्रत्ययग्रहण कृते पुनः <qt>प्रत्यये</qt> इति किमर्थम् ? </b> — अङ्गस्य अन्तिमसीमां ज्ञापयितुम् अस्मिन् सूत्रे <qt>प्रत्यये</qt> इति शब्दः स्थापितः अस्ति । <b>प्रत्यये परे</b> अङ्गसंज्ञा भवति, इत्युक्ते प्रत्ययः स्वयम् अङ्गसंज्ञायां नैव स्वीक्रियते — इति अत्र <qt>प्रत्यये</qt> इति शब्देन स्पष्टी भवति ।</li>
</ol>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 1.4.13
sutra: यस्मात् प्रत्ययविधिस्तदादि प्रत्ययेऽङ्गम्</p>
<hr />
<p><b>यस्मात् प्रत्ययविधिस्तदादि प्रत्ययेऽङ्गम्</b> - राम-आ इति स्थिते अङ्गकार्यं वलिधास्यन्नङ्गसंज्ञामाह - यस्मात्प्रत्ययविधि । यस्मादिति । प्रकृतिभूतादित्यर्थः । यः प्रत्यय इति । यच्छब्दान्तराध्याहारस्तु प्रत्यासत्तिलभ्यः । स च यस्माद्यस्य प्रत्ययस्य विधिस्तस्मिन्प्रत्यये तदादेरङ्गसंत्रेत्यर्थलाभाय । तत्प्रकृतिरूपमादिर्यस्य तत् — तदादि । नपुंसकवाशाच्छब्दरूपमित्यध्याहार्यम् । तदाह — तदादि शब्दस्वरूपमिति । प्रकृते च रामशब्दस्य प्रकृतिमात्रस्य तदादित्वं व्यभूधातोर्लट् । मिप् । कर्तरि शवबिति विकरणसंज्ञः शप् । गुणावादेशौ अतो दीर्घो यञीति भवेत्यङ्गस्य दीर्घः । भवामीति रूपम् । तथा भूधातोर्लृट् मिप् । 'स्यातासी लृलुटोः' इति विकरणसंज्ञः स्यः । इट् गुणावादेशौ । षत्वम् ।अतो दीर्घो यञी॑ति 'भविष्य' इत्यङ्गस्य दीर्घः । भविष्यामी॑ति रूपम् । अत्र आदिग्रहणाऽभावे मिप्प्रत्यये परतो भू इति प्रकृतिमात्रस्य अङ्गसंज्ञा स्यात्, भूशब्दादेव मिप्प्रत्ययविधेः, नतु 'भव' इत्यस्य, 'भविष्य' इत्यस्य च विकरणविशिष्टस्य, ततो मिप्प्रत्ययविधेरभावात् । ततश्चअतो दीर्घो यञी॑ति मिप्प्रत्यये परतो दीर्घो न स्यात् । अत आदिग्रहणमित्यर्थः । विधिरिति किमिति । यस्माद्यः प्रत्यय#ः । परत्वेन श्रूयते तदादि शब्दरूपं तस्मिन् प्रत्यये अङ्गसंज्ञामित्येतावतैव सिद्धे विधिग्रहणं किमर्थमिति प्रश्नः । स्त्री इयतीति । इदं परिमाणमस्या इत्यर्थे इदंशब्दात् 'किमिदंभ्यां वो घः' इति वतुप्, वस्य घश्च । तस्य इयादेशः । 'इदंकिमोः' इति इदम् ईश् । शित्त्वात्सर्वादेशः । ई-इयत् इति स्थिते 'यस्येति च' इतीकारलोपः । इयदिति प्रत्ययमात्रमवशिष्यते ।उगितश्चे॑ति ङीपि इयतीति रूपम् । अत्र विधिग्रहणाऽभावे स्त्री-इयतीत्यत्र रेफादीकारस्य 'स्त्रियाः' इत्यङ्गकार्यमियङ् स्यात् । स्त्रीशब्दात्परत्वेन इयदिति प्रत्ययस्य श्रूयमाणत्वात् । न च यस्येति लोपस्याभीयत्वेना.ञसिद्धत्वादजादिप्रत्ययपरकत्वाऽभावान्नात्र इयङः प्राप्तिरिति वाच्यम्, अन्यूनानतिरिक्तसमानाश्रये कार्ये कर्तव्य एव आभीया.ञसिद्धत्वस्य प्रवृत्तेः । अस्ति च यस्येति चेति शास्त्रापेक्षया 'स्त्रिया' इति सूत्रे अधिकस्य स्त्रीशब्दस्यापेक्षा । कृते तु विधिग्रहणे इयङत्र न भवति, बतुप् इदम एवात्र विहितत्वेन तस्मिन् परे स्त्रीशब्दस्याङ्गत्वाऽभावात् । न च यस्येति लोपस्य इयङि कर्तव्ये अचः परस्मिन्निति स्थानिवद्भावः शङ्क्यः, पदान्तविधौ तन्निषेधात् । स्त्रीशब्दस्य सुनिरूपिताङ्गत्वेऽपि नेयङ्, प्रत्यासत्त्या अजादिप्रत्ययनिरूपिताङ्गत्वे तत्प्रवृत्तेः । प्रत्यये किमिति ।यस्मात्प्रत्ययविधिस्तदाद्यङ्ग॑मित्येतावदेवास्त्वित्यर्थः । प्रत्ययविशिष्यस्य ततो ।ञप्यधिकस्य वा मा भूदिति । तदादि शब्दरूपं कियदित्यपेक्षायामविशेषात्प्रत्ययविशिष्टं वा, ततोऽप्यधिकं वा निरवधिकमङ्गं स्यात् । नच यस्मात्प्रत्ययेति प्रत्ययस्य श्रुतत्वात्प्रत्ययावध्येवाङ्गत्वं भविष्यतीति वाच्यम्, यस्मात्प्रत्ययविधिस्तदादीत्यर्थसमर्पणेन तस्य प्रत्ययग्रहणस्य चरितार्थत्वात् । ततश्च प्रत्ययविशिष्टस्याङ्गत्वे वव्रश्चेत्यत्र प्रत्ययविशिष्टस्याङ्गत्वेन उरदित्यादेशस्य परनिमित्तत्वाऽलाभादचः परस्मिन्निति स्थानिवत्त्वाऽप्रवृत्त्या 'न सम्प्रसारण' इति सम्प्रसारणनिषेधो न स्यात् । अधिकस्याङ्गत्वे चदेवदत्त् ओदनमापाक्षी॑दित्यादौ देवदत्तादिशब्दोत्तरं सुपं निमित्तीकृत्य लुङ्पर्यन्तमङ्गत्वात्तस्य लुङ्परत्वेन देवदत्तादिशब्दात्पूर्वमप्यडापत्तिः, अङ्गसंज्ञायाः प्रत्ययनिमित्तत्वाऽभावेन लुङादिनिरूपिताङ्गस्येत्यर्थस्य दुर्लभत्वात् ।॒प्रत्यये॑ इत्युक्तौ तु न कोऽपि दोष इत्यलम् । </p></div>