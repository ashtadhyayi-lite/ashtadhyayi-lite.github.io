<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="1.3.8.html"><button class="muted-button">Prev 1.3.8</button></a>
        <a href="1.3.10.html"><button class="muted-button">Next 1.3.10</button></a>
        </nav><h2 class="title">तस्य लोपः</h2><p class="sname"><font color=blue>1-3-9 तस्य लोपः</font> <font color="DeepPink"> धातवः</font> <font color="ForestGreen">इत्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>तस्य इतः लोपः</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>इत्संज्ञकवर्णस्य लोपः भवति ।</p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>The इत् letter is elided during the प्रक्रिया. </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>तस्य इत्संज्ञकस्य लोपो भवति. तथा च एव उदाहृतम्. तस्य ग्रहणं सर्वलोपार्थम्, <b>अलोऽन्त्यस्य</b> <a href="1.1.52.html">1.1.52</a> मा भूतादिर् ञिटुडवः <a href="1.3.5.html">1.3.5</a> इति.</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>तस्येतो लोपः स्यात् । इति यवयोर्लोपो न । उच्चारणसामर्थ्यात् । एवं च इत्संज्ञापीह न भवति । हरये । विष्णवे । नायकः । पावकः ।</p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>तस्येतो लोपः स्यात्। णादयोऽणाद्यर्थाः॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>व्याकरणशास्त्रे वर्णानां, शब्दानां च लघुरूपेण निर्देशार्थम् काश्चन संज्ञाः निर्दिष्टाः सन्ति । एतासु अन्यतमा अस्ति 'इत्' इति संज्ञा । इयम् संज्ञा <b>उपदेशेऽजनुनासिक इत्</b> <a href="1.3.2.html">1.3.2</a> इत्यस्मात् <b>लशक्वतद्धिते</b> <a href="1.3.8.html">1.3.8</a> इत्येतेषु सूत्रेुषु पाठिता अस्ति । एतेषाम् सूत्राणाम् सङ्कलनम् 'इत्संज्ञाप्रकरणम्' नाम्ना ज्ञायते । एतैः सर्वैः सूत्रैः जायमानानाम् इत्संज्ञकवर्णानाम् <b>तस्य लोपः</b> <a href="1.3.9.html">1.3.9</a> इति प्रकृतसूत्रेण लोपः विधीयते ।  लोपे कृते यः अंशः अवशिष्यते, तस्यैव अग्रे प्रक्रियायाम् प्रयोगः भवति ।</p>
<p>कानिचन उदाहरणानि एतानि -</p>
<p>1) 'डुपचँष्' इत्यस्मिन् धातौ 'डु' इत्यस्य <b>आदिर्ञिटुडवः</b> <a href="1.3.5.html">1.3.5</a> इत्यनेन ; ठकारोत्तरस्य अकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इत्यनेन, तथा च 'ष्' इत्यस्य <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञा भवति । एतेषां सर्वेषाम् प्रक्रियायाः प्रारम्भे एव <b>तस्य लोपः</b> <a href="1.3.9.html">1.3.9</a> इत्यनेन लोपः जायते । लोपे कृते 'पच्' इति यद् अवशिष्यते, तस्यैव अग्रे प्रक्रियायाम् प्रयोगः भवति । यथा, 'पच्' धातोः अनीयर्-प्रत्ययान्तरूपस्य प्रक्रिया इयम् —</p>
<p><pr></p>
<p>डुपचष् (पाके, भ्वादिः)</p>
<p>→ पच् [ 'डु' इत्यस्य <b>आदिर्ञिटुडवः</b> <a href="1.3.5.html">1.3.5</a> इत्यनेन ; ठकारोत्तरस्य अकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इत्यनेन, तथा च 'ष्' इत्यस्य <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञा ।  एतेषां सर्वेषाम्  <b>तस्य लोपः</b> <a href="1.3.9.html">1.3.9</a> इत्यनेन लोपः भवति ।]</p>
<p>→ पच् + अनीयर् [<b>तव्यत्तव्यानीयरः</b> <a href="3.1.96.html">3.1.96</a> इति अनीयर्-प्रत्ययः]</p>
<p>→ पच् + अनीय [अनीयर्-प्रत्यये विद्यमानस्य रेफस्यापि <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञा, तथा च <b>तस्य लोपः</b> <a href="1.3.9.html">1.3.9</a> इत्यनेन लोपः भवति । ]</p>
<p>→ पचनीय</p>
<p></pr></p>
<p>2) 'षाकन्'-इति कृत्संज्ञकप्रत्ययस्य आदौ षकारस्य <b>षः प्रत्ययस्य</b> <a href="1.3.6.html">1.3.6</a> इत्यनेन तथा च अन्तिनकारस्य <b>हलन्त्यम्</b> <a href="1.3.2.html">1.3.2</a> इत्यनेन इत्संज्ञा भवति, अतः द्वयोः अपि <b>तस्य लोपः</b> <a href="1.3.9.html">1.3.9</a> इत्यनेन लोपे कृते 'आक' इति दृश्यरूपम् अग्रे प्रक्रियायां भागं गृह्णाति । यथा —</p>
<p><pr></p>
<p>जल्पति इति शीलमस्य (कृद्वृत्तिः)</p>
<p>→ जल्पँ (व्यक्तायां वाचि)</p>
<p>→ जल्प् [पकारोत्तरस्य अकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इति इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः]</p>
<p>→ जल्प् + षाकन् [<b>जल्पभिक्षकुट्टलुण्टवृङः षाकन्</b> <a href="3.2.155.html">3.2.155</a> इति सूत्रेण जल्प्-धातोः ताच्छीलिकः षाकन्-प्रत्ययः]</p>
<p>→ जल्प् + आक [षकारस्य <b>षः प्रत्ययस्य</b> <a href="1.3.6.html">1.3.6</a> इति इत्संज्ञा । नकारस्य <b>हलन्त्यम्</b> <a href="1.3.2.html">1.3.2</a> इति इत्संज्ञा । द्वयोः अपि <b>तस्य लोपः</b> <a href="1.3.9.html">1.3.9</a> इति लोपः]</p>
<p>→ जल्पाक</p>
<p></pr></p>
<p>3) 'ण' इति तद्धितप्रत्ययस्य आदौ विद्यमानस्य णकारस्य <b>चुटू</b> <a href="1.3.7.html">1.3.7</a> इत्यनेन इत्संज्ञा भवति, ततः च <b>तस्य लोपः</b> <a href="1.3.9.html">1.3.9</a> इत्यनेन लोपः विधीयते । णकारस्य लोपे कृते अवशिष्टः 'अ' इति अंशः एव प्रक्रियायाम् अग्रे प्रयुज्यते । यथा,   'छत्रम् अस्य शीलम्' इत्यस्मिन् अर्थे 'छत्र' शब्दात् <b>छत्रादिभ्यो णः</b> <a href="4.4.62.html">4.4.62</a> इत्यनेन ण-प्रत्यये कृते इयम् प्रक्रिया भवति‌ —</p>
<p><pr></p>
<p>छत्रम् शीलम् अस्य इति </p>
<p>= छत्र + ण [ <b>छत्रादिभ्यो णः</b> <a href="4.4.62.html">4.4.62</a> इत्यनेन प्रथमासमर्थात् 'छत्रम्' इति शब्दात् ण-प्रत्ययः भवति । अग्रे तद्धितान्तस्य <b>कृत्तद्धितसमासाश्च</b> <a href="1.2.46.html">1.2.46</a> इत्यनेन प्रातिपदिकसंज्ञायां कृतायाम्, <b>सुपो धातुप्रातिपदिकयोः</b> <a href="2.4.71.html">2.4.71</a> इत्यनेन छत्र-शब्दात् विहितस्य सुँ-प्रत्ययस्य लोपः भवति ]</p>
<p>→ छत्र + अ [ण-प्रत्ययस्य आदौ विद्यमानस्य णकारस्य <b>चुटू</b> <a href="1.3.7.html">1.3.7</a> इत्यनेन इत्संज्ञा भवति । <b>तस्य लोपः</b> <a href="1.3.9.html">1.3.9</a> इत्यनेन अयम् इत्संज्ञकवर्णः लुप्यते ।]</p>
<p>→ छात्र + अ [णित्-प्रत्यये परे <b>तद्धितेष्वचामादेः</b> <a href="7.2.117.html">7.2.117</a> इति अङ्गस्य आदिवृद्धिः]</p>
<p>→ छात्र् + अ [रेफोत्तरस्य अकारस्य <b>यस्येति च</b> <a href="6.4.148.html">6.4.148</a> इति लोपः]</p>
<p>→ छात्र </p>
<p></pr></p>
<p>4) 'घञ्' इति कृत्प्रत्ययस्य आदौ विद्यमानस्य घकारस्य <b>लशक्वतद्धिते</b> <a href="1.3.8.html">1.3.8</a> इत्यनेन, तथा च अन्ते विद्यमानस्य ञकारस्य <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञा भवति । द्वयोः अपि <b>तस्य लोपः</b> <a href="1.3.9.html">1.3.9</a> इत्यनेन लोपः विधीयते । लोपे कृते अवशिष्टम् 'अ' इति दृश्यरूपम् एव अग्रे प्रक्रियायाम् प्रयुज्यते । यथा, 'पच्'धातोः घञ्-प्रत्यये परे 'पाक' इति रूपम् एतादृशं सिद्ध्यति —</p>
<p><pr></p>
<p>पचनम् इत्येव</p>
<p>= पच् + घञ् [<b>भावे</b> <a href="3.3.18.html">3.3.18</a> इत्यनेन भावे घञ्-प्रत्ययः]</p>
<p>→ पच् + अ ['घञ्'प्रत्यये विद्यमानस्य घकारस्य <b>लशक्वतद्धिते</b> <a href="1.3.8.html">1.3.8</a> इति इत्संज्ञा । ञकारस्य <b>हलन्त्यम्</b> <a href="1.3.3.html">1.3.3</a> इति इत्संज्ञा । द्वयोः अपि <b>तस्य लोपः</b> <a href="1.3.9.html">1.3.9</a> इति लोपः]</p>
<p>→ पाच् + अ [ञित्-प्रत्यये परे <b>अत उपधायाः</b> <a href="7.2.116.html">7.2.116</a> इति उपधावृद्धिः]</p>
<p>→ पाक् + अ [घित्-प्रत्यये परे <b>चजोः कु घिण्ण्यतोः</b> <a href="7.3.52.html">7.3.52</a> इति चकारस्य कुत्वम् ककारः]</p>
<p>→ पाक</p>
<p></pr></p>
<p>5) 'दृशिँर्' इत्यस्य 'इँर्' इति समुदायस्य &lt;!इँर इत्संज्ञा वाच्या!&gt; अनेन वार्त्तिकेन इत्संज्ञा भवति । अग्रे अस्य इत्संज्ञकसमुदायस्य <b>तस्य लोपः</b> <a href="1.3.9.html">1.3.9</a> इत्यनेन लोपः अपि भवति । 'दृश्' इति अवशिष्टः अंशः अग्रे प्रक्रियायाम् भागं स्वीकरोति । यथा, दृश्-धातोः अनीयर्-प्रत्यये परे 'दर्शनीय' इति रूपम् एतादृशं सिद्ध्यति —</p>
<p><pr></p>
<p>दृशिँर् (प्रेक्षणे, भ्वादिः)</p>
<p>→ दृश् [दृशिँर्-धातौ विद्यमानस्य 'इँर्' इति अंशस्य &lt;!इँर इत्संज्ञा वाच्या!&gt; अनेन वार्त्तिकेन इत्संज्ञा भवति । <b>तस्य लोपः</b> <a href="1.3.9.html">1.3.9</a> इत्यनेन अग्रे तस्य लोपः जायते ]</p>
<p>→ दृश् + अनीयर् [<b>तव्यत्तव्यानीयरः</b> <a href="3.1.96.html">3.1.96</a> इति अनीयर्-प्रत्ययः]</p>
<p>→ दृश् + अनीय [अनीयर्-प्रत्यये विद्यमानस्य रेफस्यापि <b>हलन्त्यम्</b> <a href="1.3.3.html">1.3.3</a> इत्यनेन इत्संज्ञा, तथा च <b>तस्य लोपः</b> <a href="1.3.9.html">1.3.9</a> इत्यनेन लोपः भवति । ]</p>
<p>→ दर्श् + अनीय [<b>पुगन्तलघूपधस्य च</b> <a href="7.3.86.html">7.3.86</a> इति उपधागुणः । <b>उरण् रपरः</b> <a href="1.1.51.html">1.1.51</a> इति सः रपरः]</p>
<p>→ दर्शनीय</p>
<p></pr></p>
<p><title>सूत्रे 'तस्य' इति ग्रहणस्य प्रयोजनम्</title></p>
<p><b>तस्य लोपः</b> <a href="1.3.9.html">1.3.9</a> इति सूत्रे 'तस्य' इति शब्दः प्रयुक्तः अस्ति । अस्य प्रयोजनम् अस्ति — सम्पूर्णस्य इत्संज्ञासमुदायस्य लोपविधानम् । यदि अत्र केवलम् 'लोपः' इत्येव सूत्रम् क्रियते, तर्हि <b>अलोऽन्त्यस्य</b> <a href="1.1.52.html">1.1.52</a> इत्यनेन इत्संज्ञकसमुदायस्य (इत्युक्ते,  ञि/टु/डु/इँर्-इत्येतेषाम्) केवलम् अन्तिमवर्णस्यैव लोपः सम्भवेत्, न हि सम्पूर्णस्य समुदायस्य । तादृशम् मा भूत्, अतः अस्मिन् सूत्रे 'तस्य' इति शब्दस्य ग्रहणं कृतं दृश्यते । </p>
<p>वस्तुतस्तु, अत्र कश्चन अन्यः अपि शास्त्रविषयः अस्ति ।  <b>अलोऽन्त्यस्य</b> <a href="1.1.52.html">1.1.52</a> इति सूत्रस्य भाष्ये भाष्यकारैः &lt;ऽनानर्थकेऽलोन्त्यविधिरनभ्यासविकारेऽ&gt; (परिभाषा 105) इति काचित् परिभाषा पाठिता दृश्यते । अनया परिभाषया — <i>अनर्थकस्य समुदायस्य स्थाने उक्तः आदेशः सर्वस्यैव समुदायस्य स्थाने भवति, न केवलं तस्य अन्तिमवर्णस्य स्थाने </i> — इति कश्चन सिद्धान्तः दीयते । अस्य सिद्धान्तस्य पक्षे अस्मिन् सूत्रे 'तस्य' ग्रहणम् विना अपि 'ञि', 'टु', 'डु', 'इँर्' इत्यत्र सर्वत्र सम्पूर्णस्यैव समुदायस्य लोपः सम्भवति, यतः एते सर्वे अनर्थवर्णसमुदायाः सन्ति । अतः अस्य सिद्धान्तस्य पक्षे प्रकृतसूत्रे 'तस्य' इति ग्रहणम् अपि अनावश्यकम् एव वर्तते ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p><b>तस्य लोपः</b> - एतेष्वादेशेषु यकारवकारयोर्हलन्त्यमितीत्संज्ञायां लोपमाशङ्कितुमाह — तस्य लोपः । इत्संज्ञाप्रकरणान्ते इदं सूत्रम् । तत्र तच्छब्दः सन्निहितमितं परामृशति । तदाह — तस्येतीति । इत्यनेन सूत्रेण यवयोर्लोपो न शङ्कनीय इत्यर्थः । कुत इत्यत आह — उच्चारणेति । यद्यत्र यवयोर्लोपः स्यात्तर्हि तयोः सूत्रेऽनुच्चारणमेव स्यात्,प्रक्षालनाद्धि पङ्कस्य दूरादस्पर्शनं वर॑मिति न्यायादिति भावः । तर्हि किमनयोरित्संज्ञयेत्यत आह — एवंचेति । उक्तप्रकारेण लोपाऽभावे सतीत्संज्ञापीह यकारे वकारे च न भवति, फलाऽभावादित्यर्थः । क्रमेणोदाहस्ति — हरय इत्यादिना । हरे — ए,विष्णो-ए, नै-अकः, पौ-अक इति स्थितेषु एकारादीनां क्रमादयादयः ।</p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 1.3.9
sutra: तस्य लोपः</p>
<hr />
<p>तस्य ग्रहणं किमर्थम्, यावताऽभावो लोपः, स च कस्यचिदेव भवति,तत्र प्रकरणादित्संज्ञकस्यैव लोपो भविष्यतीत्यत आह-तस्य ग्रहणमित्यादि। आदिर्ञिटुअडव इति । असति तस्य ग्रहणे येऽनेकाल इत्संज्ञका ञिप्रभृतयस्तेष्वलोऽन्त्यस्य लोपः स्यात्, तस्य ग्रहणसामर्थ्यातु सर्वस्य भविष्यति। एतच्च'नानर्थके' लोन्त्यस्य विधीःऽ इत्यनाश्रित्योक्तम्॥</p></div>