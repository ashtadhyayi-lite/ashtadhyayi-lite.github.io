<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="1.3.8.html">
            <button class="muted-button">Prev 1.3.8</button>
        </a>
        <a href="1.3.10.html">
            <button class="muted-button">Next 1.3.10</button>
        </a>
        </nav><h2>Kashika</h2>
<hr />
<p>index: 1.3.9
sutra: तस्य लोपः</p>
<hr />
<p>तस्य इत्संज्ञकस्य लोपो भवति. तथा च एव उदाहृतम्. तस्य ग्रहणं सर्वलोपार्थम्, <em>अलोऽन्त्यस्य</em> [[1.1.52]] मा भूतादिर् ञिटुडवः [[1.3.5]] इति.</p>
<h2>Siddhanta Kaumudi</h2>
<hr />
<p>index: 1.3.9
sutra: तस्य लोपः</p>
<hr />
<p>तस्येतो लोपः स्यात् । इति यवयोर्लोपो न । उच्चारणसामर्थ्यात् । एवं च इत्संज्ञापीह न भवति । हरये । विष्णवे । नायकः । पावकः ।</p>
<h2>Laghu Siddhanta Kaumudi</h2>
<hr />
<p>index: 1.3.9
sutra: तस्य लोपः</p>
<hr />
<p>तस्येतो लोपः स्यात्। णादयोऽणाद्यर्थाः॥</p>
<h2>Balamanorama</h2>
<hr />
<p>index: 1.3.9
sutra: तस्य लोपः</p>
<hr />
<p><em>तस्य लोपः</em> - एतेष्वादेशेषु यकारवकारयोर्हलन्त्यमितीत्संज्ञायां लोपमाशङ्कितुमाह — तस्य लोपः । इत्संज्ञाप्रकरणान्ते इदं सूत्रम् । तत्र तच्छब्दः सन्निहितमितं परामृशति । तदाह — तस्येतीति । इत्यनेन सूत्रेण यवयोर्लोपो न शङ्कनीय इत्यर्थः । कुत इत्यत आह — उच्चारणेति । यद्यत्र यवयोर्लोपः स्यात्तर्हि तयोः सूत्रेऽनुच्चारणमेव स्यात्,प्रक्षालनाद्धि पङ्कस्य दूरादस्पर्शनं वर॑मिति न्यायादिति भावः । तर्हि किमनयोरित्संज्ञयेत्यत आह — एवंचेति । उक्तप्रकारेण लोपाऽभावे सतीत्संज्ञापीह यकारे वकारे च न भवति, फलाऽभावादित्यर्थः । क्रमेणोदाहस्ति — हरय इत्यादिना । हरे — ए,विष्णो-ए, नै-अकः, पौ-अक इति स्थितेषु एकारादीनां क्रमादयादयः ।</p>
<h2>Padamanjari</h2>
<hr />
<p>index: 1.3.9
sutra: तस्य लोपः</p>
<hr />
<p>तस्य ग्रहणं किमर्थम्, यावताऽभावो लोपः, स च कस्यचिदेव भवति,तत्र प्रकरणादित्संज्ञकस्यैव लोपो भविष्यतीत्यत आह-तस्य ग्रहणमित्यादि। आदिर्ञिटुअडव इति । असति तस्य ग्रहणे येऽनेकाल इत्संज्ञका ञिप्रभृतयस्तेष्वलोऽन्त्यस्य लोपः स्यात्, तस्य ग्रहणसामर्थ्यातु सर्वस्य भविष्यति। एतच्च'नानर्थके' लोन्त्यस्य विधीःऽ इत्यनाश्रित्योक्तम्॥</p></div>