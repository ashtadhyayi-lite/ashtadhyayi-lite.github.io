<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="3.4.106.html">
            <button class="muted-button">Prev 3.4.106</button>
        </a>
        <a href="3.4.108.html">
            <button class="muted-button">Next 3.4.108</button>
        </a>
        </nav><h2>Kashika</h2>
<hr />
<p>index: 3.4.107
sutra: सुट् तिथोः</p>
<hr />
<p>लिङः इत्येव। लिङ्सम्भन्धिनोः तकारथकारयोः सुडागमो भवति। तकरथकारावागमिनौ, लिङ् तद्विशेषणम्। सीयुटस्तु लिङेवागमी। तेन भिन्नविषयत्वात् सुटा बाधनं न भवति। तकारे इकर उच्चारणार्थः। कृषीष्ट। कृषीयास्ताम्। कृषीष्ठाः। कृषीयास्थाम्।</p>
<h2>Siddhanta Kaumudi</h2>
<hr />
<p>index: 3.4.107
sutra: सुट् तिथोः</p>
<hr />
<p>लिङस्तकारथकारयोः सुट् स्यात् । सुटा यासुट् न बाध्यते । लिङो यासुट् तकारथकारयोः सुडिति विषयभेदात् ॥</p>
<h2>Laghu Siddhanta Kaumudi</h2>
<hr />
<p>index: 3.4.107
sutra: सुट् तिथोः</p>
<hr />
<p>लिङस्तथोः सुट्। यलोपः। आर्धधातुकत्वात्सलोपो न। एधिषीष्ट। एधिषीयास्ताम्। एधिषीरन्। एधिषीष्ठाः। एधिषीयास्थाम्। एधिषीध्वम्। एधिषीय। एधिषीवहि। एधिषीमहि। ऐधिष्ट। ऐधिषाताम्॥</p>
<h2>Balamanorama</h2>
<hr />
<p>index: 3.4.107
sutra: सुट् तिथोः</p>
<hr />
<p><em>सुट् तिथोः</em> - तथा च प्रकृते भव यास् त इति स्थिते —  सुट्तिथोः । लिङः सीयुडित्यतो लिङ इत्यनुवर्तते । तिश्च थ् चेति द्वन्द्वात्षष्ठीद्विवनचम् । इकार उच्चारणार्थः । तदाह — लिङस्तकारेति । सुटि टकार इत्, उकार उच्चारणार्थः । भव यास् स् त् इति स्थितम् । नन्विह परेण सुटा यासुटः कथं न बाधः  । भवेयुरित्यादौ परस्मैपदेषु यासुड्विधेश्चरितार्थत्वादित्याशङ्क्य निराकरोति — सुटा यासुण्न बाध्यत इति । तत्कुतः इत्यत आह —  लिङो यासुडिति । लिङः सीयुट् यासुडागमश्च, लिङादेशैकदेशस्य तकारस्य सुडागम इति विषयभेदादित्यर्थः । तथा च यौगपद्याऽसम्भवाऽभावाद्विप्रतिषेधाऽभावान्न पेरणापि सुटा यासुटो बाध इति भावः । </p>
<h2>Padamanjari</h2>
<hr />
<p>index: 3.4.107
sutra: सुट् तिथोः</p>
<hr />
<p>'तिथोः'  इति सप्तमी वा स्यात् ? षष्ठी वा ? आद्ये पक्षे'यस्मिन्विधिस्तदादावल्ग्रहणे'  इति तकारथकारोदेर्लिङदेशस्य सुटा भाव्यमिति कृषीष्ट कृषीष्ठा इत्यत्रैव स्यात्, कृषीयास्तां कृषीयास्थामित्यत्र न स्यात्; सुटा च सीयुटो बाधः स्यात्, उभयोरपि लिङादेशभक्तत्वादिति द्वितीयं पक्षमाश्रित्याह - लिङ्सम्बन्धिनोस्तकारथकारयोरिति । एतदेव स्पष्टयति - तकारथकाराविति । लिङ् तद्विशेषणमिति । लिङ्शब्देन तदादेशा उच्यन्ते । एवं लिङ्संबन्धिनोरित्यत्रापि कृषीष्टेति । विध्यादौ लिङ् सार्विधातुकत्वात्'लिङ्ः सलोपः'  इति लोपेन सुटः श्रवणाभावादाशिषु लिणेóवोदाहृतः ॥</p></div>