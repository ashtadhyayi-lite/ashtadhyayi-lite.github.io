<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <style>
    .sname {
        text-align: center;
        font-size: 18pt;
        font-family: Noto Sans Devanagari;
    }
    .dev,p {
        font-family: Noto Sans Devanagari;
    }
    </style>
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.4.98.html"><button class="muted-button">Prev 5.4.98</button></a>
        <a href="5.4.100.html"><button class="muted-button">Next 5.4.100</button></a>
        </nav><h2 class="dev">नावो द्विगोः</h2><p class="sname"><font color=blue>5-4-99 नावः द्विगोः</font> <font color="DeepPink"> प्रत्ययः</font> <font color="ForestGreen">परः च</font> <font color="Red">आद्युदात्तः च</font> <font color="Maroon">तद्धिताः</font> <font color="Brown">समासान्ताः</font> <font color="Coral">तत्पुरुषस्य</font> <font color="RoyalBlue">टच्</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 5.4.99
sutra: नावो द्विगोः</p>
<hr />
<p>तत्पुरुषस्य द्विगोः नावः अतद्धितलुकि टच् </p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 5.4.99
sutra: नावो द्विगोः</p>
<hr />
<p>यस्मिन् द्विगुसमासे 'नौ' शब्दः उत्तरपदरूपेण विद्यते, तस्मात् टच् इति समासान्तप्रत्ययः भवति । परन्तु द्विगुसमासस्य निमित्तभूतस्य तद्धितप्रत्ययस्य यदि लुक् भवति तर्हि अयम् टच् प्रत्यय न भवति । </p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 5.4.99
sutra: नावो द्विगोः</p>
<hr />
<p>नौशब्दान्तात् द्विगोः टच् प्रत्ययो भवति समासान्तः। द्वे नावौ समाहृते द्विनावम्। त्रिनावम्। द्विनावधनः। पञ्चनावप्रियः। द्वाभ्यां नौभ्यामागतं द्विनावरूप्यम्। द्विनावमयम्। द्विगोः इति किम्? राजनौः। अतद्धितलुकि इत्येव, पञ्चभिर्नौभिः क्रीतः पञ्चनौः। दशनौः।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 5.4.99
sutra: नावो द्विगोः</p>
<hr />
<p>नौशब्दान्ताद्द्विगोष्टच् स्यान्न तु तद्धितलुकि । द्वाभ्यां नौभ्यामागतः द्विनावरूप्यः । द्विगोर्लुगनपत्ये &lt;{SK1080}&gt; इत्यत्र अचीत्यस्यापकर्षणाद्धलादेर्न लुक् । पञ्चनावप्रियः । द्विनावम् । त्रिनावम् । अतद्धितलुकीति किम् । पञ्चभिर्नौभिः क्रीतः पञ्चनौः ॥ </p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 5.4.99
sutra: नावो द्विगोः</p>
<hr />
<p>यस्मिन् द्विगुसमासे 'नौ' शब्दः उत्तरपदरूपेण विद्यते, तस्मात् टच् इति समासान्तप्रत्ययः भवति । परन्तु यदि प्रक्रियायाम् द्विगुसमासस्य निमित्तभूतस्य तद्धितप्रत्ययस्य लुक् भवति, तत्र टच् प्रत्ययः न विधीयते ।</p>
<p>कानिचन उदाहरणानि एतानि -</p>
<ol>
<li>पञ्चानां नावाम् समाहारः [<b>तद्धितार्थोत्तरपदसमाहारे च</b> <a href="2.1.51.html">2.1.51</a> इति द्विगुसमासः]</li>
</ol>
<p>→ पञ्चन् + नौ + टच् [वर्तमानसूत्रेण टच् इति समासान्तप्रत्ययः]</p>
<p>→ पञ्चन् + नाव्  + अ [<b>एचोऽयवायावः</b> <a href="6.1.78.html">6.1.78</a> इति आवादेशः]</p>
<p>→ पञ्च + नाव् + अ [<b>नलोपः प्रातिपदिकान्तस्य</b> <a href="8.2.7.html">8.2.7</a> इति नकारलोपः]</p>
<p>→ पञ्चनाव</p>
<p>पञ्चानां नावां समाहारः पञ्चनावम् । एवमेव - द्विनावम्, त्रिनावम्,  सप्तनावम्, दशनावम्  एतादृशाः शब्दाः अपि सिद्ध्यन्ति ।</p>
<p>अत्रापि प्रक्रियायाम् टच्-प्रत्ययात् पूर्वम् कोऽपि अन्यः तद्धितप्रत्ययः नैव विधीयते, अतः तद्धितलुक् अप्यत्र न सम्भवति । अतः अत्र टच्-प्रत्ययः भवत्येव ।</p>
<ol>
<li>पञ्चभ्यः नौभ्यः आगतम् </li>
</ol>
<p>पञ्चन् + नौ + रूप्य [ततः आगतः अस्मिन्नर्थे <b>हेतुमनुष्येभ्यः रूप्यः</b> <a href="4.3.81.html">4.3.81</a> इत्यनेन रूप्य-प्रत्ययः । <b>तद्धितार्थोत्तरपदसमाहारे च</b> <a href="2.1.51.html">2.1.51</a> इति तद्धितप्रत्ययस्य विषये द्विगुसमासः]</p>
<p>→ पञ्चन् + नौ + टच् + रूप्य [वर्तमानसूत्रेण टच् इति समासान्तप्रत्ययः । अयम् प्रत्ययः तद्धितप्रत्ययात् पूर्वम् विधीयते यतः समासः तु 'पञ्चन् + नौ' इत्यस्यैव भवति । रूप्य-प्रत्ययः केवलम् समासनिमित्तकः अस्ति, समासस्य अवयवः न ।] </p>
<p>→ पञ्चन् + नाव्  + अ + रूप्य [<b>एचोऽयवायावः</b> <a href="6.1.78.html">6.1.78</a> इति अवादेशः] </p>
<p>→ पञ्च + नाव + रूप्य [<b>नलोपः प्रातिपदिकान्तस्य</b> <a href="8.2.7.html">8.2.7</a> इति नकारलोपः]</p>
<p>→ पञ्चनावरूप्य</p>
<p>पञ्चभ्यः नौभ्यः आगतम् पञ्चनावरूप्यम् । अत्र प्रक्रियायाम् 'रूप्य' इति तद्धितप्रत्ययः विधीयते, परन्तु तस्य लोपः नैव क्रियते (<b>द्विगोर्लुगनपत्ये</b> <a href="4.1.88.html">4.1.88</a> इत्यस्य प्रसक्तिः अत्र न विद्यते यतः अत्र 'रूप्य' इति अजादिप्रत्ययः नास्ति) । अतः अत्र 'टच्' इति समासान्तप्रत्ययः अवश्यं कर्तव्यः ।</p>
<ol>
<li>षट् नावः प्रियाः अस्य [<b>अनेकमन्यपदार्थे</b>  <a href="2.2.24.html">2.2.24</a> इति बहुव्रीहिसमासः । अस्मिन् समासे प्रारम्भे  <b>तद्धितार्थोत्तरपदसमाहारे च</b> <a href="2.1.51.html">2.1.51</a> इति द्विगुसमासः]             </li>
</ol>
<p>= षष् + नौ + टच्  + प्रिय [वर्तमानसूत्रेण टच् इति समासान्तप्रत्ययः । अयम् समासान्तप्रत्ययः द्विगुसमासस्य अन्ते विधीयते अतः 'प्रिय' शब्दात् पूर्वमेव अस्य स्थापनं क्रियते ।]</p>
<p>→ षष् + नाव् + अ + प्रिय [<b>एचोऽयवायावः</b> <a href="6.1.78.html">6.1.78</a> इति अवादेशः] </p>
<p>→ षड् + नाव् + अ + प्रिय  [पदान्तषकारस्य <b>झलां जशोऽन्ते</b> <a href="8.2.29.html">8.2.29</a> इति जश्त्वे डकारः] </p>
<p>→ षड्नावप्रिय ।</p>
<p>षट् नावः प्रियाः अस्य सः षड्नावप्रियः ।</p>
<ol>
<li>पञ्चभिः नौभिः क्रीतः</li>
</ol>
<p>= पञ्चन् + नौ + ठक् [<b>आर्हादगोपुच्छसङ्ख्यापरिमाणात् ठक्</b> <a href="5.1.19.html">5.1.19</a> इति ठक्-प्रत्ययः । <b>तद्धितार्थोत्तरपदसमाहारे च</b> <a href="2.1.51.html">2.1.51</a> इति तद्धितप्रत्ययस्य विषये द्विगुसमासः]</p>
<p>→ पञ्चन् + नौ [<b>अध्यर्धपूर्वद्विगोर्लुगसंज्ञायाम्</b> <a href="5.1.28.html">5.1.28</a> इति द्विगुसमासस्य विषये विहितस्य आर्हीय-प्रत्ययस्य लुक्]</p>
<p>→ पञ्च + नौ [<b>नलोपः प्रातिपदिकान्तस्य</b> <a href="8.2.7.html">8.2.7</a> इति नकारलोपः]</p>
<p>→ पञ्चनौ</p>
<p>पञ्चभिः नौभिः क्रीतः सः पञ्चनौः  अत्र वस्तुतः तत्पुरुषसमासः एव भवति, परन्तु प्रक्रियायाम् 'ठक्' इति समासनिमित्तकस्य तद्धितप्रत्ययस्य लुक् क्रियते । अतः अत्र वर्तमानसूत्रेण समासान्तप्रत्ययः न भवति ।</p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 5.4.99
sutra: नावो द्विगोः</p>
<hr />
<p><b>नावो द्विगोः</b> - नावो द्विगोः । न तु तद्धितलुकीति ।गोरतद्धितलुकी॑त्यतो मण्डूकप्लुत्या तदनुवृत्तेरिति भावः । द्विनावरूप्य इति । तद्धितार्थे समासः, टच्, आवादेशः ।हेतुमनुष्येभ्योऽन्यतरस्यां रूप्यः॑ । तस्य 'द्विगोर्लुगनपत्ये' इति लुकमाशङ्क्याह — द्विगोर्लुगनपत्ये इत्यत्रेति । अपकर्षणादिति ।गोत्रेऽलुगची॑त्यत्तरसूत्रादित्यर्थः । पञ्चनावप्रिय इति । पञ्च नावः प्रिया यस्येति विग्रहे उत्तरपदे द्विगुः, टचि, आवादेशः । द्विनावमिति । द्वयोर्नावोः समाहार इति विग्रहे द्विगुः । टच् । आवादेशः । 'सनपुंसकम्' इति नपुंसकत्वम् । त्रिनावमिति । तिसृणां नावां समाहार इति विगरहः । द्विनाववत् । पञ्चनौरिति । तद्धितार्थे समासः । आर्हीयष्ठक्,अध्यर्धे॑ति लुक् ।</p></div>