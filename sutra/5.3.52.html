<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="5.3.51.html">
            <button class="muted-button">Prev 5.3.51</button>
        </a>
        <a href="5.3.53.html">
            <button class="muted-button">Next 5.3.53</button>
        </a>
        </nav><h2>Kashika</h2>
<hr />
<p>index: 5.3.52
sutra: एकादाकिनिच्चासहाये</p>
<hr />
<p>एकशदाद् सहायवाचिनः स्वार्थे आकिनिच् प्रत्ययो भवति। चकारात् कन्लुकौ च। आकिनिचः कनो वा लुग् विज्ञायते। स च विधानसामर्थ्यात् पक्षे भवति। एकाकी, एककः, एकः। असहायग्रहणं सङ्ख्याशब्दनिरासार्थम्। तदुपादाने हि द्विबह्वोर्न स्यात्, एकाकिनौ, एकाकिनः।</p>
<h2>Siddhanta Kaumudi</h2>
<hr />
<p>index: 5.3.52
sutra: एकादाकिनिच्चासहाये</p>
<hr />
<p>चात्कन्लुकौ । एकः । एकाकी । एककः ॥</p>
<h2>Balamanorama</h2>
<hr />
<p>index: 5.3.52
sutra: एकादाकिनिच्चासहाये</p>
<hr />
<p><em>एकादाकिनिच्चासहाये</em> - एकादाकिनिच्चा । असहायवाचकादेकशब्दात्स्वार्थे आकिनिच्यप्रत्ययः स्यादित्यर्थः । </p>
<h2>Padamanjari</h2>
<hr />
<p>index: 5.3.52
sutra: एकादाकिनिच्चासहाये</p>
<hr />
<p>आकिनिचः कनो वेति। तयोरेवानेन सूत्रेण विधानात्। एकधेत्यादौ तु सूत्रान्तरविहितस्य लुग् न भवति; असन्निधानात्।  संख्याशब्दनिरासार्थमिति। अन्यथा प्रसिद्धत्वात्संख्याप्रकरणाच्च तस्यैव ग्रहणं स्वात्। अस्तु, को दोषः ? तत्राह - तदुपादाने हीति। द्विबह्वोरिति। द्वित्वे बहुत्वे चेत्यर्थः। न हि द्वयोर्बहुषु वा एकत्वसंख्यास्ति। असहायत्वं तु परस्परव्यतिरिक्तसहायाभावेन बहूनामपि भवति। इह अकिनिजेवायं वक्तव्यः, सवर्णदीर्घत्वेसिद्धमिष्टम्, यस्येतिलोपश्चाकारोच्चारणसामर्थ्यान्न भविष्यति ? न चावग्रहनिवृत्यर्थोऽकारः, नहि लक्षणेन पदकारा अनुवर्त्त्याः, पदकारैर्नाम लक्षणमनुवर्त्यम् ॥</p></div>