<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.3.7.html"><button class="muted-button">Prev 5.3.7</button></a>
        <a href="5.3.9.html"><button class="muted-button">Next 5.3.9</button></a>
        </nav><h2>Sandhi Samaasa Split</h2>
<hr />
<p>index: 5.3.8
sutra: तसेश्च</p>
<hr />
<p>किम्-सर्वनामबहुभ्यः अद्व्यादिभ्यः तसेः तसिल्</p>
<h2>Neelesh Sanskrit Brief</h2>
<hr />
<p>index: 5.3.8
sutra: तसेश्च</p>
<hr />
<p>सर्वादिगणे विद्यमानेभ्यः 'सर्व' इत्यस्मात् आरभ्य 'एक' इति यावत् शब्देभ्यः, 'बहु' शब्दात् तथा च 'किम्' शब्दात् विहितस्य 'तसि' प्रत्ययस्य 'तसिल्' आदेशः भवति । </p>
<h2>Neelesh Sanskrit Detailed</h2>
<hr />
<p>index: 5.3.8
sutra: तसेश्च</p>
<hr />
<p>'तसि' इति कश्चन तद्धितप्रत्ययः स्वार्थिकप्रकरणे <b>प्रतियोगे पञ्चम्यास्तसिः</b> <a href="5.4.44.html">5.4.44</a> तथा <b>अपादाने चाहीयरुहोः</b> <a href="5.4.45.html">5.4.45</a> एताभ्याम् सूत्राभ्याम् पञ्चमीविभक्तिभ्यः शब्देभ्यः पाठितः अस्ति । यदि अयम् तसि-प्रत्ययः सर्वादिगणे विद्यमानेभ्यः 'सर्व' इत्यस्मात् आरभ्य 'एक' इति यावत् शब्देभ्यः, 'बहु' शब्दात् तथा च 'किम्' शब्दात् विधीयते, तर्हि तस्य वर्तमानसूत्रेण 'तसिल्' आदेशः भवति । </p>
<p>यथा -</p>
<p>कस्मात् + तसि [<b>प्रतियोगे पञ्चम्यास्तसिः</b> <a href="5.4.44.html">5.4.44</a> इत्यनेन तसि-प्रत्ययः]</p>
<p>→ कस्मात् + तसिल् [वर्तमानसूत्रेण 'तसि' प्रत्ययस्य 'तसिल्' आदेशः] </p>
<p>→  किम् + तस् [<b>कृत्तद्धितसमासाश्च</b> <a href="1.2.46.html">1.2.46</a> इति प्रातिपदिकसंज्ञा, <b>सुपो धातुप्रातिपदिकयोः</b> <a href="2.4.71.html">2.4.71</a> इति पञ्चमीप्रत्ययस्य लुक्]</p>
<p>→ कु + तस् [<b>किमः कः</b> <a href="7.2.103.html">7.2.103</a> इत्यनेन विभक्तिसंज्ञके प्रत्यये परे 'किम्' इत्यस्य 'क' इति आदेशे प्राप्ते तं बाधित्वा तकारादौ प्रत्यये परे <b>कु तिहोः</b> <a href="7.2.104.html">7.2.104</a> इति 'कु' आदेशः ]</p>
<p>→ कुतः [<b>ससजुषो रुँः</b> <a href="8.2.66.html">8.2.66</a> इति रुँत्वम् । <b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गः]</p>
<p>एवमेव 'यतः', 'ततः', 'सर्वतः' - आदयः शब्दाः अपि सिद्ध्यन्ति ।</p>
<p>ज्ञातव्यम् - 'तसि'-प्रत्ययस्य 'तसिल्' इत्यस्य आदेशस्य प्रयोजनद्वयम् - </p>
<p>अ) 'तसिल्' प्रत्ययः विभक्तिसंज्ञकः अस्ति, अतः अस्मिन् आदेशे कृते विभक्तिविशिष्टाः आदेशाः (यथा - <b>त्यदादीनामः</b> <a href="7.2.102.html">7.2.102</a>, <b>किमः कः</b>  <a href="7.2.103.html">7.2.103</a> - आदयः) भवितुमर्हन्ति । 'तसिल्' आदेशः न भवेत् चेत् एते आदेशाः अपि न विधीयन्ते, अतः इष्टरूपम् न सिद्ध्येत ।</p>
<p>आ) 'तस्' प्रत्ययस्य आदिस्वरः तकारः <b>आद्युदात्तश्च</b> <a href="3.1.3.html">3.1.3</a> इत्यनेन आद्युदात्तः भवति । परन्तु तसिल्-प्रत्यये परे <b>लिति</b> <a href="6.1.193.html">6.1.193</a> इत्यनेन प्रत्ययात् पूर्वं विद्यमानः स्वरः उदात्तत्वं प्राप्नोति, न हि प्रत्ययस्य आदिस्वरः । एतम् स्वरभेदम् दर्शयितुमपि 'तसि' इत्ययस्य 'तसिल्' आदेशः आचार्येण प्रोक्तः अस्ति । </p>
<p>स्मर्तव्यम् - तसिल्-प्रत्यये परे <b>तसिलादिष्वाकृत्वसुचः</b> <a href="6.3.35.html">6.3.35</a> इत्यनेन स्त्रीवाचिनः अङ्गस्य पुंवद्भावः भवति । </p>
<p>यथा - बह्व्याः इत्येव</p>
<p>= बह्वी + तस्  [<b>प्रतियोगे पञ्चम्यास्तसिः</b> <a href="5.4.44.html">5.4.44</a> इत्यनेन तसि-प्रत्ययः]</p>
<p>= बह्वी + तसिल्  [वर्तमानसूत्रेण 'तसि' प्रत्ययस्य 'तसिल्' आदेशः]   </p>
<p>→ बहु + तसिल् [पुंवद्वावः]</p>
<p>→ बहुतः ।      </p>
<h2>Kashika</h2>
<hr />
<p>index: 5.3.8
sutra: तसेश्च</p>
<hr />
<p><b>प्रतियोगे पञ्चम्यास् तसिः</b> <a href="5.4.44.html">5.4.44</a> , <b>अपादाने च अहीयरुहोः</b> <a href="5.4.45.html">5.4.45</a> इति वक्ष्यति। तस्य तसेः किंसर्वनामबहुभ्यः परस्य तसिलादेशो भवति। कुत आगतः। यतः। ततः। बहुत आगतः। तसेस् तसिल्वचनं स्वरार्थं विभक्त्यर्थं च।</p>
<h2>Siddhanta Kaumudi</h2>
<hr />
<p>index: 5.3.8
sutra: तसेश्च</p>
<hr />
<p>किंसर्वनामबहुभ्यः परस्य तसेस्तसिलादेशः स्यात् । स्वरार्थं विभक्त्यर्थं च वचनम् ॥</p>
<h2>Balamanorama</h2>
<hr />
<p>index: 5.3.8
sutra: तसेश्च</p>
<hr />
<p><b>तसेश्च</b> - तसेश्च । परस्य तसेरिति ।प्रतियोगे पञ्चम्यास्तसिः॑अपादाने चाहीयरुहो॑रिति वक्ष्यमाणस्य तसेरित्यर्थः । ननु तसेस्तसिल्किमर्थमित्यत आह — स्वराथमिति । लित्स्वरार्थमित्यर्थः । विभक्त्यर्थमिति । विभक्तिनिमित्तकत्यदाद्यत्वार्थमित्यर्थः । अन्यथा परत्वात्तसौ कृते तस्य अप्राग्दिशीयत्वाद्विभक्तित्वाऽभावात्त्यदाद्यत्वादिकं न स्यादित्यर्थः । </p>
<h2>Padamanjari</h2>
<hr />
<p>index: 5.3.8
sutra: तसेश्च</p>
<hr />
<p>तस्य तसेरिति। परत्वात्कृतस्य तसिलोऽवकाशः - कुतोऽवहीयते, कुतोऽवरोहतीति, तसेस्तु ग्रमत आगच्छतीत्यादिः; कुत आगच्छतीत्यादावुभयप्रसङ्गे परत्वातसकिर्भवति, तस्यानेन तसिलादेसः। तसेस्तसिल्वचनं स्वरार्थमिति। लित्करणस्योक्तं प्रयोजनम्। विभक्त्यर्थं चेति। विभक्तिसंज्ञार्थं चेत्यर्थः। अन्यथा परत्वातसौ कृते तस्याप्राग्दिशीयत्वाद्विभक्तिसंज्ञाया अभावात्यदाद्यत्वं न स्यादिति रूपमेव न सिद्ध्येत् ॥</p></div>