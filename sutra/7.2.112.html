<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.2.111.html">
            <button class="muted-button">Prev 7.2.111</button>
        </a>
        <a href="7.2.113.html">
            <button class="muted-button">Next 7.2.113</button>
        </a>
        </nav><h2>Kashika</h2>
<hr />
<p>index: 7.2.112
sutra: अनाप्यकः</p>
<hr />
<p>इदमः अककारस्य इद्रूपस्य स्थाने अन इत्ययमादेशो भवति आपि विभक्तौ परतः। अनेन। अनयोः। अकः इति किम्? इमकेन। इमकयोः। आपि इति प्रत्याहारः तृतीयैकवचनात् प्रभृति सुपः पकारेण।</p>
<h2>Siddhanta Kaumudi</h2>
<hr />
<p>index: 7.2.112
sutra: अनाप्यकः</p>
<hr />
<p>अककारस्येदम इदोऽन् स्यादापि विभक्तौ । आबिति टा इत्यारभ्य सुपः पकारेण प्रत्याहारः । अनेन ॥</p>
<h2>Laghu Siddhanta Kaumudi</h2>
<hr />
<p>index: 7.2.112
sutra: अनाप्यकः</p>
<hr />
<p>अककारस्येदम इदोऽनापि विभक्तौ। आबिति प्रत्याहारः। अनेन॥</p>
<h2>Balamanorama</h2>
<hr />
<p>index: 7.2.112
sutra: अनाप्यकः</p>
<hr />
<p><em>अनाप्यकः</em> - टादावचि विशेषमाह-अनाप्यकः । अन्,-आपि,-अक इति च्छेदः । न विद्यते क् यस्य सः अक्, तस्य-अकः । ककाररहितस्येत्यर्थः । 'इदमो मः' इत्यत 'इदम' इति, इदोऽय्पुंसी॑त्यत 'इद' इति चानुवर्तते ।अष्टन आ विभक्तौ इत्यतो विभक्ताविति । तदाह — अककारस्येत्यादिना । आपीत्यनेन टाप्डाप्चापां ग्रहणं नेत्याह-आबित्यादिना । 'टा' इत्याकारमारभ्येत्यर्थः । विभक्तावित्यनुवृत्तिसामर्थ्यान्न टाबादिग्रहणमिति भावः । अनेनेति । इदमा इति स्थिते त्यदाद्यत्वं पररूपत्वम् । इदोऽनादेशः । अन-आ इति स्थिते इनादेशे गुण इति भावः ।</p></div>