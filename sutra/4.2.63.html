<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="4.2.62.html">
            <button class="muted-button">Prev 4.2.62</button>
        </a>
        <a href="4.2.64.html">
            <button class="muted-button">Next 4.2.64</button>
        </a>
        </nav><h2>Kashika</h2>
<hr />
<p>index: 4.2.63
sutra: वसन्तादिभ्यष्ठक्</p>
<hr />
<p>वसन्त इत्येवमादिभ्यः ठक् प्रत्ययो भवति तदधीते तद्वेद इत्यस्मिन् विषये। अणोऽपवादः। वसन्तसहचरितोऽयं ग्रन्थः वसन्तः। तमधीते वासन्तिकः। वार्षिकः। वसन्त। वर्षाशरदम्। हेमन्त। शिशिर। प्रथम। गुण। चरम। अनुगुण। अपर्वन्। अथर्वन्।</p>
<h2>Siddhanta Kaumudi</h2>
<hr />
<p>index: 4.2.63
sutra: वसन्तादिभ्यष्ठक्</p>
<hr />
<p>वासन्तिकः । अथर्वाणमधीते आथर्वणिकः । दाण्डिनायन -&lt;{SK1145}&gt; इति सूत्रे निपातनाट्टिलोपो न ॥ </p>
<h2>Balamanorama</h2>
<hr />
<p>index: 4.2.63
sutra: वसन्तादिभ्यष्ठक्</p>
<hr />
<p><em>वसन्तादिभ्यष्ठक्</em> - वसन्तादिभ्यष्ठक् ।तदधीते तद्वेदे॑त्येव । वासन्तिक इति । वसन्तवर्णनपरो ग्रन्थो वसन्तः । तमधीते वेत्ति वेत्यर्थः । अथर्वाणमिति । अथर्वणा प्रोक्तो वेदो लक्षमया अथर्वा, तमित्यर्थः । वस्तुतस्तु प्रोक्तप्रत्ययस्यऋषिभ्यो लुग्वक्तव्यः॑ इति वचनाल्लुक् । आथर्वणिक इत्यत्र 'नस्तद्धिते' इति टिलोपमाशङ्क्याह — दाण्डिनायनेति । वान्तसंयोगपूर्वकत्वात्तु नाल्लोपः । </p>
<h2>Padamanjari</h2>
<hr />
<p>index: 4.2.63
sutra: वसन्तादिभ्यष्ठक्</p>
<hr />
<p>वसन्तसहचरित इति । यत्र वसन्तो वर्ण्यते यो वा वसन्तेऽध्येयः । वसन्तसाहचर्याताच्छद्यं लभते । उक्थादिष्वेते पठितव्याः, ते वा वसन्तादिषु ? तथा तु न कृतमित्येव । अथर्वन्शब्दोऽत्र पठ।ल्ते, स उपचारेण प्रोक्ते ग्रन्थे वर्तते । अथर्वणमधीते आथर्वणिकः,'दाण्डिनायनहास्तिनायन'  इति निपातनात्'नस्तद्धिते'  इति टिलोपाभावः ॥</p></div>