<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="4.4.66.html">
            <button class="muted-button">Prev 4.4.66</button>
        </a>
        <a href="4.4.68.html">
            <button class="muted-button">Next 4.4.68</button>
        </a>
        </nav><h2>Kashika</h2>
<hr />
<p>index: 4.4.67
sutra: श्राणामांसौदनाट्टिठन्</p>
<hr />
<p>श्राणामांसओदनशब्दाभ्यां टिठन् प्रत्ययो भवति तदस्मै दीयते नियुक्तम् इत्येतस्मिन्नर्थे। ठकोऽपवादः। इकार उच्चारणार्थः। टकारो ङीबर्थः। श्राणा नियुक्तमस्मै दीयते श्राणिकः। श्राणिकी। मांसौदनिकः। मांसौदनिकी। अथ ठञेव कस्मान् न उक्तः, न ह्यत्र ठञष् टिठनो वा विशेषोऽस्ति? मांसौदनग्रहणं सङ्घातविगृहीतार्थं केचिदिच्छन्ति, तत्र वृद्ध्यभावो विशेषः। ओदनिकः। ओदनिकी।</p>
<h2>Siddhanta Kaumudi</h2>
<hr />
<p>index: 4.4.67
sutra: श्राणामांसौदनाट्टिठन्</p>
<hr />
<p>श्राणा नियुक्तं दीयतेऽस्मै श्राणिकः । श्राणिकी । मांसौदनग्रहणं संधातविगृहीतार्थम् । मांसौदनिकः । मांसिकः । ओदनिकः ॥</p>
<h2>Balamanorama</h2>
<hr />
<p>index: 4.4.67
sutra: श्राणामांसौदनाट्टिठन्</p>
<hr />
<p><em>श्राणामांसौदनाट्टिठन्</em> - श्राणामांस ।तदस्मै दीयते नियत॑मित्येव । श्राणा=यवागूः ।यवागूरुष्णिका श्राणा विलेपी तरला च से॑त्यमरः । टित्त्वं ङीबर्थम् । तदाह — श्राणिकीति । सङ्घातविगृहीतार्थमिति । ठकैव सिद्धे 'ओदनिक' इत्यत्र आदिवृद्ध्यभावार्थं प्रत्ययान्तरविधानमिति भावः । </p>
<h2>Padamanjari</h2>
<hr />
<p>index: 4.4.67
sutra: श्राणामांसौदनाट्टिठन्</p>
<hr />
<p>'श्रा पाके'  क्तः, क्षीरहविषोरेव निपातनाच्छभावाभावे'संयोगादेरातो धातोः'  इति निष्टातकारस्य नकारः । श्राणा उ यवागूः । मांसमिश्र ओदनो मांसौदनः । ठञेव कस्मान्नोक्त इति । लाघावात्स एव युक्तो वक्तुमिति भावः । न ह्यत्रेति । द्वे अप्येते प्रकृती पूर्वमेव वृद्धे, योऽपि'वृद्धिनिमितस्य'  इति पुंवद्भावप्रतिषेधः, स टिठन्यपि'न कोपधायाः'  इति भवति । मासौदनग्रहणमित्यादि । ठञ्येव वक्तव्ये टिठनो वचनमेवात्र प्रमाणमिति तेषां भावः ॥</p></div>