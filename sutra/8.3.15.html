<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
    <link rel="stylesheet" type="text/css" href="/custom.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="8.3.14.html"><button class="muted-button">Prev 8.3.14</button></a>
        <a href="8.3.16.html"><button class="muted-button">Next 8.3.16</button></a>
        </nav><h2 class="title">खरवसानयोर्विसर्जनीयः</h2><p class="sname"><font color=blue>8-3-15 खरवसानयोः विसर्जनीयः</font> <font color="DeepPink"> पदस्य</font> <font color="ForestGreen">पूर्वत्र असिद्धम्</font> <font color="Red">संहितायाम्</font> <font color="Maroon">रः</font> <BR>
</p><ul><li><a href="#sUtra-basics/ss">Sampurna sutra</a></li>
<li><a href="#sutrartha/sa">Neelesh Sanskrit Brief</a></li>
<li><a href="#sutrartha_english">Neelesh English Brief</a></li>
<li><a href="#kashika">Kashika</a></li>
<li><a href="#kaumudi">Siddhanta Kaumudi</a></li>
<li><a href="#laghukaumudi">Laghu Siddhanta Kaumudi</a></li>
<li><a href="#sutrartha/sd">Neelesh Sanskrit Detailed</a></li>
<li><a href="#balamanorama">Balamanorama</a></li>
<li><a href="#padamanjari">Padamanjari</a></li>
</ul><h2 id="sUtra-basics/ss">Sampurna sutra</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>पदस्य रः खर्-अवसानयोः विसर्जनीयः संहितायाम्</p>
<h2 id="sutrartha/sa">Neelesh Sanskrit Brief</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>पदान्ते विद्यमानस्य रेफस्य संहितायाम् खर्-वर्णे परे अथवा अवसाने परे विसर्गादेशः भवति । </p>
<h2 id="sutrartha_english">Neelesh English Brief</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>A र् present at end of a  पद is converted to a विसर्ग when it is either followed by nothing, or when it is followed by a खर् letter in the context of संहिता.</p>
<h2 id="kashika">Kashika</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>रः इति वर्तते। रेफान्तस्य पदस्य खरि परतोऽवसाने च विसर्जनीयादेशो भवति। वृक्षश्छादयति। प्लक्षश्छादयति। वृक्षस्तरति। प्लक्षस्तरति। अवसाने वृक्षः। प्लक्षः। खरवसानयोः इति किम्? अग्निर्नयति। वायुर्नयति। इह नृकुट्यां भवः नार्कुटः, नृपतेरपत्यं नार्पत्यः इति वृद्धेर्बहिरङ्गलक्षणत्वात् तदाश्रयस्य रेफस्य असिद्धं बहिरङ्गम् इति असिद्धत्वाद् विसर्जनीयो न भवति।</p>
<h2 id="kaumudi">Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>खरि अवसाने च परे रेफस्य विसर्जनीयः स्यात्पदान्ते । इति विसर्गे प्राप्ते । अन्तवद्भावेन पदान्तरेफस्य न विसर्गः । उभयथर्क्षु &lt;{SK3630}&gt; कर्तरि चर्षिदेवतयो &lt;{SK3167}&gt;रित्यादिनिर्देशात् । उपसर्गेणैव धातोराक्षेपे सिद्धे धाताविति योगविभागेन पुनर्वृद्धिविधानार्थम् । तेन ऋत्यकः &lt;{SK92}&gt; इति पाक्षिकोऽपि प्रकृतिभावोऽत्र न भवति ॥ </p>
<h2 id="laghukaumudi">Laghu Siddhanta Kaumudi</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>खरि अवसाने च पदान्तस्य रेफस्य विसर्गः। <b>संपुंकानां सो वक्तव्यः</b>  (वार्त्तिकम्) । सँस्स्कर्ता, संस्स्कर्ता॥</p>
<h2 id="sutrartha/sd">Neelesh Sanskrit Detailed</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>अष्टाध्याय्यां विद्यमानम् इदम् विसर्ग-निर्माणस्य (एकम् एव) सूत्रम् । पदान्तरेफस्य अनेन सूत्रेण अवसाने परे, तथा च संहितायाम् खर्-वर्णे परे विसर्गादेशः भवति ।</p>
<p><pt></p>
<p><b>खर्</b> = कर्कशव्यञ्जनानि = वर्गप्रथमाः, वर्गद्वितीयाः, शषसाः = ख्, फ्, छ्, ठ्, थ्, च, ट्, त्, क्, प्, श्, ष्, स् । <light>खर्-प्रत्याहारे हकारः न अन्तर्भवति । </light></p>
<p></pt></p>
<p><note>अवसानम् इति संज्ञा <b>विरामोऽवसानम्</b> <a href="1.4.110.html">1.4.110</a> इति सूत्रेण दीयते ।</note></p>
<p>कानिचन उदाहरणानि एतादृशानि —</p>
<p><b>1. राम-शब्दात् विहितस्य सुँ-प्रत्ययस्य रेफादेशे कृते तस्य अवसाने परे विसर्गः — </b></p>
<p><pr></p>
<p>राम + सुँ [प्रथमैकवचनस्य प्रत्ययः]</p>
<p>→ राम + स् [उकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इति इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः। ]</p>
<p>→ राम + रुँ [पदान्तसकारस्य <b>ससजुषो रुँ</b> <a href="8.2.66.html">8.2.66</a> इति रुँत्वम् ]</p>
<p>→ राम + र् [उकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इति इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः। ]</p>
<p>→ रामः [<b>खरवसानयोर्विसर्जनीयः</b> <a href="8.3.15.html">8.3.15</a> इति अवसाने परे रेफस्य विसर्गः]</p>
<p></pr></p>
<p><b>2. <qt>पुनर्</qt> इति अव्ययस्य अन्ते विद्यमानस्य रेफस्य खर्-वर्णे परे विसर्गादेशः</b></p>
<p><pr></p>
<p>पुनर् + करोति</p>
<p>→ पुनः + करोति [<b>खरवसानयोर्विसर्जनीयः</b> <a href="8.3.15.html">8.3.15</a> इति खर्-वर्णे परे रेफस्य विसर्गः ]</p>
<p></pr></p>
<p><b>3.<qt>विद्वान् तपति</qt> इत्यत्र संहितायाम् पदान्तनकारस्य <b>नश्छव्यप्रशान्</b> <a href="8.3.7.html">8.3.7</a> इति रुत्वे, प्रकृतसूत्रेण खर्-वर्णे परे तस्य विसर्गादेशः सम्भवति ।</b> प्रक्रिया इयम् —</p>
<p><pr></p>
<p>विद्वान् + तपति</p>
<p>→ विद्वारुँ + तपति [<b>नश्छव्यप्रशान्</b> <a href="8.3.7.html">8.3.7</a> इति पदान्तनकारस्य रुँत्वम् ]</p>
<p>→ विद्वाँरुँ + तपति / विद्वांरुँ + तिष्ठति [<b>अत्रानुनासिकः पूर्वस्य तु वा</b> <a href="8.3.2.html">8.3.2</a> इति विकल्पेन अनुनासिकः । अनुनासिकाभावे <b>अनुनासिकात् परोऽनुस्वारः</b> <a href="8.3.4.html">8.3.4</a> इति अनुस्वारः]</p>
<p>→ विद्वाँर् + तपति / विद्वांर् + तपति [उकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इति इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः। ]</p>
<p>→ विद्वाँः + तपति / विद्वांः + तपति [<b>खरवसानयोर्विसर्जनीयः</b> <a href="8.3.15.html">8.3.15</a> इति विसर्गः]</p>
<p>→ विद्वाँस् + तपति / विद्वांस् + तपति [<b>विसर्जनीयस्य सः</b> <a href="8.3.34.html">8.3.34</a> इति सकारादेशः]</p>
<p>→ विद्वाँस्तपति / विद्वाँतस्तपति ।</p>
<p></pr></p>
<p><b>4. गॄ-धातोः क्विप्-प्रत्यये कृते 'गिर्' इति प्रातिपदिकम् सिद्ध्यति, तस्य प्रथमैकवचनस्य रूपे रेफस्य प्रकृतसूत्रेण विसर्गः भवति । </b> प्रक्रिया इयम् — </p>
<p><pr></p>
<p>गॄ + क्विप् + सुँ [<b>क्विप् च</b> <a href="3.2.76.html">3.2.76</a> इति क्विप्-प्रत्ययः । ततः प्रथमैकवचनस्य सुँ-प्रत्ययः]</p>
<p>→ गिर् + स् [क्विप्-प्रत्ययस्य ककारपकारयोः इत्संज्ञा, लोपः । वकारोत्तरः इकारः उच्चारणार्थः, अतः सोऽपि लुप्यते । अपृक्तवकारस्य <b>वेरपृक्तस्य</b> <a href="6.1.67.html">6.1.67</a> इति लोपः भवति ।]</p>
<p>→ गिर् + स् [<b>ॠत इद्धातोः</b> <a href="7.1.100.html">7.1.100</a> इति ॠकारस्य इकारादेशः भवति, स च_उरण् रपरः_ <a href="1.1.51.html">1.1.51</a> इति रपरः विधीयते ।]</p>
<p>→ गिर् [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति सुँ-प्रत्ययस्य लोपः । अस्मिन् लोपे कृते अपि <b>प्रत्ययलोपे प्रत्ययलक्षणम्</b> <a href="1.1.62.html">1.1.62</a></p>
<p>इत्यनेन 'गिर्' इत्यस्य <b>सुप्तिङन्तं पदम्</b> <a href="1.4.14.html">1.4.14</a> इति पदसंज्ञा भवति । ]</p>
<p>→ गीर् [<b>र्वोरुपधाया दीर्घ इकः</b> <a href="8.2.76.html">8.2.76</a> इति दीर्घः]</p>
<p>→ गीः [<b>खरवसानयोर्विसर्जनीयः</b> <a href="8.3.15.html">8.3.15</a> इति अवसाने परे पदान्तरेफस्य विसर्गः ।</p>
<p></pr></p>
<p><b>5. दकारान्तस्य धातोः सिप्-प्रत्यये परे <b>दश्च</b> <a href="8.2.75.html">8.2.75</a> इत्यनेन रुत्वम् भवति, ततः प्रकृतसूत्रेण रेफस्य विसर्गादेशः सम्भवति । </b>प्रक्रिया इयम् —</p>
<p><pr></p>
<p>भिदिँर् (विदारणे, रुधादिः, &lt;{7.2}&gt;) </p>
<p>→ भिद् [&lt;!इँर इत्संज्ञा वाच्या!&gt; इति वार्त्तिकेन 'इँर्' इत्यस्य इत्संज्ञा । <b>तस्य लोपः</b> <a href="1.3.9.html">1.3.9</a> इति लोपः]</p>
<p>→ भिद् + लङ् [<b>अनद्यतने लङ्</b> <a href="3.2.111.html">3.2.111</a> इति लङ्लकारः]</p>
<p>→ अट् + भिद् + लङ् [<b>लुङ्लङ्लृङ्क्ष्वडुदात्तः</b> <a href="6.4.71.html">6.4.71</a> इति अडागमः]</p>
<p>→ अ + भिद् + सिप् [मध्यमपुरुषैकवचनस्य विवक्षायाम् <b>तिप्तस्झि...</b> <a href="3.4.78.html">3.4.78</a> इत्यनेन सिप्-प्रत्ययः]</p>
<p>→ अ + भि श्नम् द् + सि [<b>रुधादिभ्यः श्नम्</b> <a href="3.1.78.html">3.1.78</a> इति श्नम्-प्रत्ययः]</p>
<p>→ अ + भि न द् + स् [<b>इतश्च</b> <a href="3.4.100.html">3.4.100</a> इति इकारलोपः]</p>
<p>→ अ + भि न द् [<b>हल्ङ्याब्भ्यो दीर्घात् सुतिस्यपृक्तं हल्</b> <a href="6.1.68.html">6.1.68</a> इति अपृक्तसकारस्य लोपः]</p>
<p>→ अ + भि न रुँ [<b>दश्च</b> <a href="8.2.75.html">8.2.75</a> इति पदान्तदकारस्य वैकल्पिकं रुँत्वम्]</p>
<p>→ अ + भि न र् [उकारस्य <b>उपदेशेऽजनुनासिक इत्</b> <a href="1.3.2.html">1.3.2</a> इति इत्संज्ञा, <b>तस्य लोपः</b> <a href="1.3.9.html">1.3.9</a> इति लोपः। ]</p>
<p>→ अभिनः [<b>खरवसानयोर्विसर्जनीयः</b> <a href="8.3.15.html">8.3.15</a> इति अवसाने परे रेफस्य विसर्गः]</p>
<p></pr></p>
<p><title>दलकृत्यम्</title></p>
<p><b>1. खरवसानयोः इति किमर्थम्? </b> खर्-भिन्ने वर्णे परे रेफस्य विसर्गादेशः न भवति । यथा - <qt>पुनर् + गच्छति →‌ पुनर्गच्छति</qt> ।</p>
<p><b>2. पदान्तरेफस्य इति किमर्थम्? </b> अपदान्तरेफस्य खर्-वर्णे परे विसर्गः न भवति । यथा, <qt>पार्थ</qt>, <qt>अर्क</qt>, <qt>सर्प</qt>, <qt>वर्ष</qt> एतेषु शब्देषु रेफस्य विसर्गः न भवति ।</p>
<p><note>अष्टाध्याय्यां पर्यायवाचिशब्दानां प्रयोगे गौरवलाघवचर्चा नाद्रीयते । The discussion of अल्पाक्षरत्वम् is typically not done while comparing synonyms, even inside Ashtadhyayi. अतः अस्मिन् सूत्रे  <qt>विसर्गः</qt> इति लघुशब्दस्य स्थाने  <qt>विसर्जनीयः</qt> इति बृहच्छब्दः प्रयुक्तः दृश्यते चेदपि अयम् न कश्चन गौरवदोषः । </note></p>
<p><title>बहिरङ्गलक्षणस्य रेफस्य अन्तरङ्गलक्षणः विसर्गः न भवति </title></p>
<p>यत्र प्रक्रियायाम् बहिरङ्गनिमित्तकः रेफः जायते, तत्र तस्य रेफस्य अन्तरङ्गम् निमित्तम् आश्रित्य रेफस्य विसर्गादेशः नैव सम्भवति, यतः &lt;ऽअसिद्धं बहिरङ्गमन्तरङ्गेऽ&gt; इत्यनया परिभाषया बहिरङ्गं कार्यम् अन्तरङ्गकार्यं प्रति असिद्धम् भवति । अत्र द्वे उदाहरणे अधः दत्ते स्तः —</p>
<ol>
<li>
<p><qt>नृपतेः अपत्यम्</qt> अस्मिन् अर्थे नृपति-शब्दात् तद्धितसंज्ञकः अण्-प्रत्ययः भवति । <qt>नृपति + अण्</qt> इति स्थिते प्रक्रियायाम् <b>तद्धितेष्वचामादेः</b> <a href="7.2.117.html">7.2.117</a> इत्यनेन आदिवृद्धिं तथा च <b>यस्येति च</b> <a href="6.4.148.html">6.4.148</a> इत्यनेन अन्तिम-इवर्णस्य लोपं कृत्वा <qt>नार्-पत्य</qt> इति सिद्ध्यति । अत्र 'नार्' इति पृथक् पदम् अस्ति, अपि च तस्य अन्ते विद्यमानात् रेफात् परः संहितायाम् खर्-वर्णः (पकारः) अवश्यं विद्यते । अतः अत्र <b>खरवसानयोर्विसर्जनीयः</b> <a href="8.3.15.html">8.3.15</a> इत्यनेन रेफस्य अनिष्टः विसर्गादेशः प्राप्नोति । तस्य निवारणार्थम्  &lt;ऽअसिद्धं बहिरङ्गमन्तरङ्गेऽ&gt;  इति परिभाषा प्रयुज्यते । अत्र रेफस्य निमित्तम् (तद्धितसंज्ञकः अण् वर्णः) विसर्गस्य निमित्तस्य (पकारस्य) अपेक्षया बहिरङ्गः अस्ति (इत्युक्ते — दूरे विद्यते, प्रक्रियायाम् अनन्तरं च विधीयते) अतः रेफविधानम् विसर्गादेशस्य अपेक्षया बहिरङ्गम् कार्यम् अस्ति । &lt;ऽअसिद्धं बहिरङ्गमन्तरङ्गेऽ&gt; इति परिभाषया इदं बहिरङ्गकार्यम् अन्तरङ्गकार्यं प्रति असिद्धम् भवति, अतः अत्र रेफविधानम् विसर्गनिर्माणार्थम् नैव दृश्यते । अतः एव <qt>नार्-पत्य</qt> अस्मिन् उदाहरणे रेफस्य विसर्गादेशः नैव सम्भवति, अपि तु केवलं वर्णमेलनं कृत्वा <qt>नार्पत्य</qt> इत्येव शब्दः सिद्ध्यति ।</p>
</li>
<li>
<p><qt>देवानाम् ऋषिः</qt> इत्यस्मिन् अर्थे देव-शब्दस्य अकारस्य ऋषि-शब्दस्य ऋकारेण सह <b>आद्गुणः</b> <a href="6.1.87.html">6.1.87</a> इति एकादेशं कृत्वा <qt>देव्-अर्-षि</qt> इति जायते । अत्र <b>अन्तादिवच्च</b> <a href="6.1.85.html">6.1.85</a> इति सूत्रेण अन्तवद्भावं प्रयुज्य 'देवर्' इति शब्दः पूर्वपदत्वं प्राप्नोति, अतश्च पदान्ते विद्यमानस्य रेफस्य खर्-वर्णे परे (षकारे परे) अनिष्टः विसर्गादेशः प्राप्नोति । अत्रापि &lt;ऽअसिद्धं बहिरङ्गमन्तरङ्गेऽ&gt; इत्येव परिभाषां स्वीकृत्य अस्य निवारणं कर्तुं शक्यते । अत्र रेफस्य निर्माणार्थम् 'देव' तथा 'ऋषि' इति द्वे पदे आवश्यके, अतः रेफः पदद्वयाश्रितः अस्ति । विसर्गादेशार्थम् तु केवलम् षकारः निमित्तरूपेण आवश्यकम्, अतः विसर्गः एकपदाश्रितः अस्ति । इत्युक्ते, रेफनिर्माणविधिः विसर्गादेशस्य अपेक्षया बहिरङ्गः वर्तते । अस्यां स्थितौ  &lt;ऽअसिद्धं बहिरङ्गमन्तरङ्गेऽ&gt; इत्यनया परिभाषया अयं रेफादेशः विसर्गनिर्माणार्थम् असिद्धः भवति, अतश्च अस्मात् रेफात् विसर्गनिर्माणम् नैव सम्भवति । एवमेव, <qt>सुखेन ऋर्तः</qt> इत्यस्मिन् अर्थे <b>एत्येधत्यूठ्सु</b> <a href="6.1.89.html">6.1.89</a> इत्यत्र पाठितेन &lt;!ऋते च तृतीयासमासे!&gt; इति वार्त्तिकेन सुख-शब्दस्य ऋत-शब्देन सह वृद्ध्यैकादेशे कृते <qt>सुख्-आर्-त</qt> इत्यवस्थायाम्  <qt>सुखार्</qt> इत्यत्र पदान्ते विद्यमानस्य रेफस्य तकारे परे <b>खरवसानयोर्विसर्जनीयः</b> <a href="8.3.15.html">8.3.15</a> इति अनिष्टे विसर्गादेशे प्राप्ते  एकपदाश्रितस्य विसर्गस्य कृते द्विपदाश्रितस्य वृद्ध्यादेशस्य असिद्धत्वं स्वीकृत्य अयम् अनिष्टः विसर्गादेशः निवार्यते । <qt>प्रार्च्छति</qt> इत्यस्मिन् उदाहरणे अपि अनेनैव कारणेन विसर्गादेशः न भवति । पाणिनिना स्वयमपि <b>उभयथर्क्षु</b> <a href="8.3.8.html">8.3.8</a> (= उभयथा + ऋक्षुः), <b>कर्तरि चर्षिदेवतयोः</b> <a href="3.2.186.html">3.2.186</a> (= च + ऋषिदेवतयोः) इत्यादिसूत्रेषु  एकादेशे कृते तस्य असिद्धत्वं स्वीकृत्य विसर्गादेशः नैव क्रियते ।</p>
</li>
</ol>
<p>अस्मिन् सन्दर्भे प्रौढमनोरमायाम् शब्दरत्ने च केचन अन्ये  परिहाराः अपि उक्ताः सन्ति, जिज्ञासुभिः ते तत्तत्स्थले एव द्रष्टव्याः । </p>
<h2 id="balamanorama">Balamanorama</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p><b>खरवसानयोर्विसर्जनीयः</b> - इति रेफस्येति । उपाच्र्छतीत्यत्र आरित्येकादेशस्य पूर्वन्तवत्त्वेन रेफस्य पदान्तत्वे सति विसर्गे प्राप्ते इत्युत्तरेणान्वयः । कथं विसर्गप्राप्तिरित्यत आह — खरवसानयोः ।रो री॑त्यतो र इति षष्ठन्तमनुवर्तते । तच्च पदस्येत्यधिकृतस्य विशेषणम् । येन विधिरिति रेफान्तस्येति लभ्यते । खरि अवसाने च परतो रेफान्तस्य पदस्य विसर्जनीयः स्यादित्यर्थः । अलोऽन्त्यस्येत्यन्त्यस्य भवति । अभावरूपस्य चावसानस्य बुद्धिकृतं परत्वम् । फलितमाह — खर्यवसाने चेति । पदान्त इति ।विद्यमानस्ये॑ति शेषः । यदि तु अन्त्यवर्णस्य अवसानसंज्ञा तदा अवसानं इत्यत्र योजना विरामोऽवसानमित्यत्रोक्ता । इति विसर्ग इति । उपाच्र्छतीत्यादवनेन विसर्गे प्राप्ते तत्परिहार उच्यत इत्यर्थः । अन्तवदिति । अन्तवत्त्वेन पदान्तत्वं प्राप्तस्य रेफस्य विसर्गो न भवतीत्यर्थः । कुत इत्यत आह — उभयथर्क्ष्विति । अन्यथा तत्रापि विसर्गनिर्देशः स्यादिति भावः । नन्वत्र धाताविति व्यर्थम् , उपसर्गग्रहणादेव धातावित्यस्य सिद्धेः, क्रियायोगे सत्येव उपसर्गसंज्ञाविधानात् । नच उपगत ऋकार उपर्कार इत्यत्र क्रियायोगस्य सत्त्वादुपसर्गत्वाच्च वृद्धिप्राप्तौ तन्निवृत्त्यर्थमिह धातुग्रहणमिति वाच्यं, यत्क्रियायुक्ताः प्रादयस्तं प्रत्येव गत्युपसर्गसंज्ञा इति परिभाषया गम्यमानगमनक्रियां प्रत्येव उपसर्गत्वात्, प्रकृते च ऋकारादिनिमित्तकोपसर्गत्वस्यैव विवक्षितत्वादित्याशङ्क्याह — उपसर्गेणैवेत्यादिना । उपसर्गग्रहणेनैव धातोराक्षेपे= अन्यथानुपपत्तिरूपार्तापत्तितो लाभे सति, पुनर्धाताविति वचनं पुनर्विधानार्थमित्यन्वयः । कथं पुनर्विधानलाभ इत्यत आह — योगविभागेनेति । योगशब्दः सूत्रशब्दपर्यायः । उपसर्गादृतीति धाताविति च सूत्रं विभज्यते । तत्र उपसर्गादृतीति पूर्वसूत्रे धातावित्यर्थाल्लभ्यमादाय उक्तार्थलाभः । धातावित्युत्तरसूत्रेऽपि उपसर्गादृतीति पूर्वसूत्रमनुवर्त्तंते । तथाच पूर्वसूत्रसमानार्थकमेतत्सूत्रं संपद्यत इति पुनर्विधानलाभ इत्यर्थः । किमर्थमिदं पुनर्विधानमित्यत आह-तेनेति । पुनर्विधानेनेत्यर्थः । </p>
<h2 id="padamanjari">Padamanjari</h2><a style="float:right; margin-right: 30px" href="#">Up</a>
<hr />
<p>index: 8.3.15
sutra: खरवसानयोर्विसर्जनीयः</p>
<hr />
<p>यद्यत्रापि पदस्येति विशेषणषष्ठी स्यात्, तदा चकर्ष, कर्कश इत्यादावपदान्तस्यापि रेफस्य विसर्जनीयः स्यात् । स्थानषष्ठ।लं तु रेफेण पदे विशेषिते रेफान्तस्य पदस्यालोन्त्यस्य विसर्जनीयविधानान्न कश्चिद्दोष इति मन्यमान आह - रेफान्तस्य पदस्येति । खरि परतोऽवसाने चेति ।'परतः'  इत्येतत्खरैव सम्बध्यते, नावसानेन; असम्भवात् । येन वर्णेन विरम्यते स एवावसानं स्यात् । विरतिःउवर्णस्यानुच्चारणम् । तत्र पदान्तस्य रेफस्य येन वर्णन विरम्यते स तावत्परो न सम्भवति । इतरत्पुनरवसानमभावरूपम्, न चाभावेन पौर्वापर्यं सम्भवति । तस्मात्'खरवसानयोः'  इत्येकापि सप्तमी विषयभेदाद्धिद्यतेखरि परसप्तमी, अवसाने विषयसप्तमीति । अपर आह - वर्णेष्वप्युच्चरितप्रध्वंसिषु बुद्धिविरचितं पौर्वापर्यमस्ति, तत्वभावेनापि सम्भवति; तस्मादुभयत्रापि परसप्तमीति । उदाहरणेषु खरि विसर्जनीयस्य सत्वम्, चवर्गे श्चुत्वम्, टवर्गे ष्टुअत्वम् । नार्पत्य इति । पत्युतरपदाण्ण्यः । वृद्धेर्बहिरङ्गलक्षणत्वादिति । बहिर्भूततद्धितापेक्षत्वाद् वृद्धेर्बहिरङ्गत्वम् । तदाश्रयस्य रेफस्येति । तदाश्रयत्वं तु तया सह विधानात् । ठुरण् रपरःऽ इत्येतद्धि गुणवृद्धिविधिभिरेकतामापाद्य रपरत्वं विधते, तेन वृद्धेर्यन्निमितं तदेव रेफस्यापि, ततस्तस्यापि बहिरङ्गत्वम् । विसर्जनीयस्तु खर्मात्रमाश्रित्य भवन्नन्तरङ्गः । ननु बहिरङ्गपरिभाषा'वाह ऊठ्'  इत्यत्र ज्ञापितत्वातद्देशा, ततः किम् ? तस्यां कर्तव्यायां विसर्जनीयः'पूर्वत्रासिद्धम्'  इत्यसिद्धः, सा कथमन्तरङ्गमपश्यन्ती बहिरङ्गस्यासिद्धत्वमापादयति ? नैष दोषः;'कार्यकालं संज्ञापरिभाषम्' , ततश्च परिभाषान्तरवद् बहिरङ्गपरिभाषाया अप्यत्र प्रकरणे प्रवृत्तिरविरुद्धा ॥</p></div>