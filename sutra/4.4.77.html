<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="4.4.76.html"><button class="muted-button">Prev 4.4.76</button></a>
        <a href="4.4.78.html"><button class="muted-button">Next 4.4.78</button></a>
        </nav><h2>Sandhi Samaasa Split</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>'तत् वहति' इति धुरः यत्-ढकौ</p>
<h2>Neelesh Sanskrit Brief</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>'वहति' अस्मिन् अर्थे द्वितीयासमर्थात् धुर्-शब्दात् यत् तथा ढक्-प्रत्ययौ भवतः । </p>
<h2>Neelesh Sanskrit Detailed</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>'धुर्' इति रेफान्तः शब्दः, 'भारः' इत्यर्थः । 'भारम् वहति' अस्मिन् अर्थे द्वितीयासमर्थात् धुर्-शब्दात् 'यत्' तथा 'ढक्' प्रत्ययौ भवतः । </p>
<p>'धुर्वीँ हिंसायाम्' अस्मात् धातोः क्विप्-प्रत्यये कृते 'धुर्' इति प्रातिपदिकम् सिद्ध्यति । 'क्विबन्ताः विजन्ताश्च प्रातिपदिकत्वं न जहति, धातुत्वमपि न मुञ्चन्ति' इत्यनेन सिद्धान्तेन 'धुर्' इति प्रातिपदिकस्य धातुसंज्ञा अपि वर्तते । अस्यां स्थितौ  अनेन सूत्रेण 'यत्'-प्रत्यये कृते 'धुर् + यत्' इति स्थिते <b>हलि च</b> <a href="8.2.77.html">8.2.77</a> इत्यनेन उकारस्य दीर्घादेशः प्राप्नोति । परन्तु अत्र धुर्-शब्दस्य भसंज्ञा अपि भवति, अतः <b>न भर्कुछुराम्</b> <a href="8.2.79.html">8.2.79</a> इत्यनेन तस्य निषेधः क्रियते, अतः अन्ते केवलं वर्णमेलनं कृत्वा रूपनिर्माणं भवति।  धुर् + यत् → धुर्य ।</p>
<p>पक्षे ढक्-प्रत्ययः अपि विधीयते ।  धुर् + ढक् → धुर् + एय → धौर् + एय → धौरेय । </p>
<p>ज्ञातव्यम् - </p>
<ol>
<li>
<p>अस्मिन् सूत्रे वस्तुतः पूर्वसूत्रात् 'यत्' इति अनुवर्तते । अतः अत्र 'यत्' इति निर्देशः अनावश्यकः अस्ति । अस्मिन् विषये तत्वबोधिन्यामुच्यते - 'धुरः ढक् च - इत्येव सुवचम्' । इत्युक्ते, अस्य सूत्रस्य स्थाने 'धुरः ढक् च' इत्येव उक्त्वा 'यत्' इत्यस्य अनुवृत्तिः स्वीकरणीया । परन्तु न्यासकारस्य मतेन अत्र यत्-ग्रहणमपि आवश्यकमस्ति । अस्मिन् विषये न्यासकारः ब्रूते - 'यो हि धुरं वहति, धुरः असौ वोढा भवति। तस्य यथाविहिते प्रत्यये विज्ञायमाने <b>तस्येदम्</b> <a href="4.3.120.html">4.3.120</a> इति अण्-अपि स्यात्। यद्-ग्रहणात् तस्येदम्-विवक्षायामपि यदेव भवति' । इत्युक्ते,  'धुरः वोढा' (भारस्य वाहकः) अस्मिन् अर्थे वस्तुतः <b>तस्येदम्</b> <a href="4.3.120.html">4.3.120</a> इत्यनेन अण्-प्रत्ययः भवेत्, परन्तु अत्र यत्-इत्यस्य पुनर्ग्रहणेन एतत् निर्दिश्यते, यत्  'धुरः वोढा' अस्मिन् अर्थे अपि 'यत्'प्रत्ययः एव कर्तव्यः । धुरः वोढा सः धुर्यः । </p>
</li>
<li>
<p>अस्य सूत्रस्य विषये बालमनोरमाकारः वदति - 'यड्ढकञौ इति पाठान्तरम्' ।  इत्युक्ते, पाठभेदेन ढक्-इत्यस्य स्थाने ढकञ्-प्रत्ययः अपि कुत्रचित् क्रियते । धुरम् वहति सः = धुर् + ढकञ् → धौरेयक । परन्तु इमम् पाठभेदम्  पदमञ्जरीकारः न स्वीकरोति । तस्य मतेन 'ढञ् अत्र विधीयते, न तु ढकञ्' । इत्युक्ते, अत्र पाठभेदेन ढञ्-प्रत्ययः भवितुमर्हति, न हि ढकञ्-प्रत्ययः ।</p>
</li>
</ol>
<h2>Kashika</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>तद् वहति इत्येव। धुरित्येतस्माद् द्वितीयासमर्थाद् वहति इत्येतस्मिन्नर्थे यत् ढकित्येतौ प्रत्ययौ भवतः। धुरं वहति धुर्यः, धौरेयः।</p>
<h2>Siddhanta Kaumudi</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>हलि च &lt;{SK354}&gt; इति दीर्घे प्राप्ते ॥</p>
<h2>Laghu Siddhanta Kaumudi</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>हलि चेति दीर्घे प्राप्ते - <b>न भकुर्छुराम्</b> &lt;{LSK675}&gt; । भस्य कुर्छुरोश्चोपधाया इको दीर्घो न स्यात् । धुर्यः । धौरेयः ॥</p>
<h2>Balamanorama</h2>
<hr />
<p>index: 4.4.77
sutra: धुरो यड्ढकौ</p>
<hr />
<p><b>धुरो यड्ढकौ</b> - धुरो यड्ढकौ । धुरशब्दाद्द्वितीयान्ताद्वहतीत्यर्थे यत्, ढक्च स्यादित्यर्थः ।यड्ढकञो॑विति पाठान्तरम् । हलि चेतीति । 'धुर्वी हिंसायां'भ्राजभासे॑ति क्विप् । 'राल्लोपः' इति लोपः । अआआदिस्कन्धवाह्रप्रदेशो युगावयवो धुः । धुर्शब्दाद्यतिहलि चे॑ति दीर्घे प्राप्ते सतीत्यर्थः । </p>
<h2>Padamanjari</h2>
<hr />
<p>index: 4.4.77
sutra: धुरो यड्ढकौ</p>
<hr />
<p>धूर्धूर्वतेः,'भ्राजभास'  इति क्विप्, राल्लोपःऽ । धुरं वहतीति धुर्य इति ।'न भकुर्छुअराम्'  इति प्रतिषेधात्'हलि च'  इतीति दीर्घाभावः । ढञत्र विधीयते, न तु ढकञ् । धौरेयो भविता पितुरिति च दृश्यते, धौरेयक इति स्वार्थिके कनि भवति । इह'धुरो ढक् च'  इति वक्तव्यम्, चकारात्प्राग्घतीयो यद्भविष्यति ॥</p></div>