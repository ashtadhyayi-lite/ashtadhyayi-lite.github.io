<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="3.2.10.html"><button class="muted-button">Prev 3.2.10</button></a>
        <a href="3.2.12.html"><button class="muted-button">Next 3.2.12</button></a>
        </nav><h2>Kashika</h2>
<hr />
<p>index: 3.2.11
sutra: आङि ताच्छील्ये</p>
<hr />
<p>आङ्पूर्वाद् हरतेः कर्मण्युपपदे अच् प्रत्ययो भवति ताच्छील्ये गम्यमाने। ताच्छील्यं तत्स्वभावता। पुष्पाहरः। फलाहरः। पुष्पाद्याहरणे स्वाभाविकी फलानपेक्षा प्रवृत्तिरस्य इत्यर्थः। ताच्छील्ये इति किम्? भारमाहरतीति भाराहारः।</p>
<h2>Siddhanta Kaumudi</h2>
<hr />
<p>index: 3.2.11
sutra: आङि ताच्छील्ये</p>
<hr />
<p>पुष्पाण्याहरति तच्छीलः पुष्पाहरः । ताच्छील्ये किम् । भारहारः ॥</p>
<h2>Balamanorama</h2>
<hr />
<p>index: 3.2.11
sutra: आङि ताच्छील्ये</p>
<hr />
<p><b>आङि ताच्छील्ये</b> - आङि ताच्छील्ये । आङ्पूर्वाद्धरतेः कर्मण्युपपदे अच् स्यात्ताच्छील्ये गम्ये । ताच्छील्यं - तत्स्वभावता । पुष्पाहर इति । पुष्पाहरणे फलानपेक्षमेव स्वाभाविकी प्रवृत्तिरस्येत्यर्थः । </p>
<h2>Padamanjari</h2>
<hr />
<p>index: 3.2.11
sutra: आङि ताच्छील्ये</p>
<hr />
<p>आङ् ताच्छील्ये॥ पुष्पाद्याहिरणे इत्यादिना ताच्छील्यमुदाहरणे दर्शयति। स्वाभाविकीति। स्वभावे भवा स्वाभाविकी, अध्यात्मादिः। स्वशब्दो द्वारादिषु पठ।ल्ते, तदादिविधिश्च तत्रेष्यते। भाष्यकारप्रयोगातु द्वारादिकार्याभावः, स्वार्थिकस्वाभाविकश्ब्दौ भाष्ये प्रयुक्तौ। अस्य विवरणम् - फलानपेक्षेति। कथं पुनः फलमनपेक्ष्य तत्र प्रवर्तते, न हि स्वभावः पर्यनुयोगमर्हति॥</p></div>