<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="4.1.163.html"><button class="muted-button">Prev 4.1.163</button></a>
        <a href="4.1.165.html"><button class="muted-button">Next 4.1.165</button></a>
        </nav><h2>Sandhi Samaasa Split</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p>ज्यायसि भ्रातरि जीवति पौत्रप्रभृतेः अपत्यम् युवा </p>
<h2>Neelesh Sanskrit Brief</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p>पौत्रप्रभृतेः यद् अपत्यम्, तस्य पित्रादयः जीविताः न सन्ति चेदपि, यदि ज्येष्ठः भ्राता जीवितः अस्ति, तर्हि तस्य गोत्रसंज्ञां बाधित्वा युवसंज्ञा भवति । </p>
<h2>Neelesh Sanskrit Detailed</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p><b>अपत्यं पौत्रप्रभृति गोत्रम्</b> <a href="4.1.162.html">4.1.162</a> इत्यनेन पौत्रप्रभृतीनाम् गोत्रसंज्ञायां प्राप्तायाम्, पितप्रभृतिषु यदि कोऽपि जीवितः अस्ति तर्हि पौत्रादीनाम् यद् अपत्यम्, तस्य  गोत्रसंज्ञां बाधित्वा <b>जीवति तु वंश्ये युवा</b> <a href="4.1.163.html">4.1.163</a> इत्यनेन 'युवा'संज्ञा भवति । परन्तु यद्यपि पितप्रभृतिषु कोऽपि जीवितः नास्ति, तथापि यदि 'ज्येष्ठभ्राता' जीवितः' अस्ति, तर्हि कनिष्ठभ्रातुः युवासंज्ञा भवति - इति वर्तमानसूत्रस्य आशयः ।</p>
<p>यथा - शन्तनोः अपत्यम् विचित्रवीर्यः, विचित्रवीर्यस्य अपत्यम् पाण्डुः, पाण्डोः अपत्यम् च अर्जुनः । अतः <b>अपत्यं पौत्रप्रभृति गोत्रम्</b> <a href="4.1.162.html">4.1.162</a> इत्यनेन अर्जुनस्य 'शन्तनोः गोत्रापत्यम्' इति संज्ञा भवितुमर्हति । परन्तु यदि अर्जुनस्य ज्येष्ठः भ्राता (धर्मः भीमः वा) जीवितः अस्ति, तर्हि अर्जुनः 'शन्तनोः युवापत्यमस्ति' इत्येव उच्यते, न हि गोत्रापत्यम् ।</p>
<p>अत्र केचन बिन्दवः ज्ञातव्याः -    </p>
<ol>
<li>
<p>यदि वंश्यः (=पित्रादयः) जीवितः अस्ति, तर्हि <b>जीवति तु वंश्ये युवा</b> <a href="4.1.163.html">4.1.163</a> इत्यनेनैव 'युवा'संज्ञा विधीयते, अतः तदर्थम् वर्तमानसूत्रस्य आवश्यकता न । 'यदि सर्वे पित्रादयः मृताः सन्ति, तर्हि पौत्रादीनां यद् अपत्यम् तस्य युवासंज्ञा भवति वा?' इति पृष्टे एव वर्तमानसूत्रस्य प्रयोगः भवितुमर्हति । एतदेव स्पष्टीकर्तुम् काशिकाकारः वदति - 'अवंश्यार्थः अयमारम्भः' ।'वंश्ये कोऽपि जीवितः नास्ति चेदेव अस्य सूत्रस्य प्रयोगः भवति' इत्याशयः ।         </p>
</li>
<li>
<p>अनेन सूत्रेण 'प्रपौत्रादीनाम्' एव युवसंज्ञा भवितुमर्हति, 'पौत्रस्य' न । अतः, यद्यपि भीमः जीवितः अस्ति, तथापि अर्जुनः विचित्रवीर्यस्य युवापत्यम् न भवितुमर्हति, यतः अर्जुनः विचित्रवीर्यस्य 'पौत्रः' अस्ति, प्रपौत्रः न । </p>
</li>
<li>
<p>. अस्मिन् सूत्रे <b>अपत्यं पौत्रप्रभृति गोत्रम्</b> <a href="4.1.162.html">4.1.162</a> इत्यस्मात् 'पौत्रप्रभृति' इति अनुवर्तते, तत् षष्ठ्या च विपरिणम्यते । अतः 'पौत्रप्रभृतेः' इति प्रयोगः सम्पूर्णसूत्रे क्रियते ।</p>
</li>
</ol>
<h2>Kashika</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p>भ्रतरि ज्ययसि जीवति कनीयान् भ्राता युवसंज्ञो भवति पौत्रप्रभृतेरपत्यम्। गार्ग्यस्य द्वौ पुत्रौ, तयोः कनीयान् मृते पित्रादौ वंश्ये भ्रातरि ज्यायसि जीवति युवसंज्ञो भवति। अवंश्यार्थोऽयमारम्भः। पूर्वजाः पित्रादयो वंश्या इत्युच्यते। भ्राता तु न वंश्यः। अकारणत्वात्। गार्ग्ये जीवति, गार्ग्यायणो अस्य कनीयान् भ्राता। वात्स्यायनः। दाक्षायणः। प्लाक्षायणः।</p>
<h2>Siddhanta Kaumudi</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p>ज्येष्ठे भ्रातरि जीवति कनीयान् चतुर्थादिर्युवा स्यात् ॥</p>
<h2>Balamanorama</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p><b>भ्रातरि च ज्यायसि</b> - भ्रातरि च ज्यायसि । जीवतीत्यनुवर्तते । तदाह — ज्येष्ठे भ्रातरि जीवति कनीयानिति । अनुज इत्यर्थः ।पौत्रप्रभृती॑त्यनुवृत्तं षष्ठआविपरिणम्यते । अपत्यमित्यधिकृतम् । पौत्रादेरपत्यमित्यर्थः । फलितमाह — चतुर्थादिरिति । मृतेष्वपि पित्रादिषु ज्येष्ठे भ्रातरि जीवति युवसंज्ञार्थमिदम् ।</p>
<h2>Padamanjari</h2>
<hr />
<p>index: 4.1.164
sutra: भ्रातरि च ज्यायसि</p>
<hr />
<p>कनीयान् भ्रातेति । भ्रातृज्यायः - शब्दयोः सम्बन्धिशब्दत्वादयमर्थो लभ्यते । अकारणत्वादिति । यः साक्षात्परम्परया वा कारणं भवति, स लोके'वंश्य'  इत्युच्यते । गार्ग्ये जीवतीति । ज्यायसि भ्रातरि जीवतीत्यर्थः । एवं वात्स्यायनादावपि द्रष्टव्यम् ॥</p></div>