<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="7.1.35.html">
            <button class="muted-button">Prev 7.1.35</button>
        </a>
        <a href="7.1.37.html">
            <button class="muted-button">Next 7.1.37</button>
        </a>
        </nav><h2>Kashika</h2>
<hr />
<p>index: 7.1.36
sutra: विदेः शतुर्वसुः</p>
<hr />
<p>विद ज्ञाने इत्येतस्माद् धातोरुत्तरस्य शतुः वसुरादेशः भवति। विद्वान्, विद्वांसौ, विद्वांसः। स्थानिवद्भावादुगित्कार्ये सिद्धे वसोः उकारकरणं <em>वसोः सम्प्रसारणम्</em> [[6.4.131]] इत्यत्र क्वसोरपि सामान्यग्रहणार्थम्। एकानुबन्धकग्रहणे न द्व्यनुबन्धकस्य इत्येतदपि न भवति। तथा सति उकारकरणमनर्थकं स्यात्। अन्यतरस्यांग्रहणं केचिदनुवर्तयन्ति। विदन्, विदन्तौ, विदन्तः।</p>
<h2>Siddhanta Kaumudi</h2>
<hr />
<p>index: 7.1.36
sutra: विदेः शतुर्वसुः</p>
<hr />
<p>वेत्तेः परस्य शतुर्वसुरादेशो वा स्यात् । विदन् । विद्वान् । विदुषी ॥ </p>
<h2>Laghu Siddhanta Kaumudi</h2>
<hr />
<p>index: 7.1.36
sutra: विदेः शतुर्वसुः</p>
<hr />
<p>वेत्तेः परस्य शतुर्वसुरादेशो वा। विदन्। विद्वान्॥</p>
<h2>Balamanorama</h2>
<hr />
<p>index: 7.1.36
sutra: विदेः शतुर्वसुः</p>
<hr />
<p><em>विदेः शतुर्वसुः</em> - विदेः शतुर्वसुः । वेत्तेरिति । 'विद ज्ञाने' इति लुग्विकरणस्यैव ग्रहणम्, शतुः परस्मैपदत्वात्, विद्यतेर्विन्त्तेश्चात्मनेपदित्वात् । यद्यपि विन्दतिरुभयपदी, तथापि तस्य ग्रहणं,निरनुबन्धकग्रहणे न सानुबन्धकस्ये॑त्युक्तेरिति भावः । वा स्यादिति ।तुह्रोस्तात॑ङ्ङित्यतस्तदनुवृत्तेरिति भावः । विदुषीति । उगित्त्वान्ङीप्, वनसोः संप्रसारणं, पूर्वरूपम्, षत्वम् । </p></div>