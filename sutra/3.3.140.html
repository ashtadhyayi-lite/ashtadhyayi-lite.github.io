<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/">
            <button class="muted-button">Home</button>
        </a>
        <a href="3.3.139.html">
            <button class="muted-button">Prev 3.3.139</button>
        </a>
        <a href="3.3.141.html">
            <button class="muted-button">Next 3.3.141</button>
        </a>
        </nav><h2>Kashika</h2>
<hr />
<p>index: 3.3.140
sutra: भूते च</p>
<hr />
<p>लिङ्निमित्ते लृङ् क्रियातिपत्तौ इति सर्वमनुवर्तते। पूर्वेन भविष्यति विहितः सम्प्रति भूते विधीयते। भूते च काले लिङ्निमित्ते क्रियातिपत्तौ सत्यां लृङ् प्रत्ययो भवति। <em>उताप्योः समर्थयोर्लिङ्</em> [[3.3.152]] इत्यारभ्य लिङ्निमित्तेषु विधानम् एतत्। प्राक् ततो विकल्पं वक्ष्यति। दृष्टो मया भवत्पुत्रोऽन्नार्थी चङ्क्रम्यमाणः, अपरश्च द्विजो ब्राह्मणार्थी, यदि स तेन दृष्टोऽभविष्यत्, तदा अभिक्ष्यत। न तु भुक्तवान्, अन्येन पथा स गतः।</p>
<h2>Siddhanta Kaumudi</h2>
<hr />
<p>index: 3.3.140
sutra: भूते च</p>
<hr />
<p>पूर्वसूत्रं संपूर्णमनुवर्तते ॥</p>
<h2>Balamanorama</h2>
<hr />
<p>index: 3.3.140
sutra: भूते च</p>
<hr />
<p><em>भूते च</em> - भूते च । अधिकारोऽयम् । अनुवर्तते इति । तथा च लिङ्निमित्ते लृङ् क्रियातिपत्तौ भूत इति अधिक्रियते इति फलितमिति भावः ।</p>
<h2>Padamanjari</h2>
<hr />
<p>index: 3.3.140
sutra: भूते च</p>
<hr />
<p>अन्नार्थी चङ्क्रम्यमाण इति । भोक्तुकामः क्षुधा कुटिलं गच्छन्नित्यर्थः । अपरश्च द्विजो ब्राह्मणार्थीति । चङ्क्रम्यमाणो दृष्ट इत्यनुषड्गः । ब्राह्मणार्थो भोक्तारं मार्गयमाण इत्यर्थः । सोऽपि संभ्रमात्कुटिलं गच्छति । ततः किमित्यत आह - यदीत्यादि । यदि दृष्टोऽभविष्यदिति क्वचित्पठ।ल्ते ततु'यदायद्योरुपसंख्यानम्'  इति यदिलिङ्निमितत्वात् लृङ्, किं तूतरसूत्रेण विकल्पितः । दृष्ट इत्येव तु पाठो युक्तः । न तु भुक्तवानिति । क्रियातिपतिं दर्शयति । तत्र हेतुः - अन्येन पथा स गत इति ॥</p></div>