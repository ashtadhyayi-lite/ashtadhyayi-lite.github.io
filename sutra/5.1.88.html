<head>
    <meta charset="UTF-8">
    <meta name="viewport" content="width=device-width, initial-scale=1.0">
    <link rel="stylesheet" type="text/css" href="/primitive.css">
</head>
<div class="small-container"><nav>
        <br>
        <a href="/"><button class="muted-button">Home</button></a>
        <a href="5.1.87.html"><button class="muted-button">Prev 5.1.87</button></a>
        <a href="5.1.89.html"><button class="muted-button">Next 5.1.89</button></a>
        </nav><h2>Sandhi Samaasa Split</h2>
<hr />
<p>index: 5.1.88
sutra: वर्षाल्लुक् च</p>
<hr />
<p>'तमधीष्टो भृतो भूतो भावी' (तथा) 'तेन निर्वृत्तम्' (इति) वर्षात् द्विगोः खः ठञ् वा, लुक् च । </p>
<h2>Neelesh Sanskrit Brief</h2>
<hr />
<p>index: 5.1.88
sutra: वर्षाल्लुक् च</p>
<hr />
<p>'अधीष्टः',  'भृतः', 'भूतः' तथा 'भावी' एतेषु अर्थेषु द्वितीयासमर्थात्, तथा च 'निर्वृत्तम्' अस्मिन् अर्थे तृतीयासमर्थात् द्विगु-शब्दस्य उत्तरपदे विद्यमानात् 'वर्ष'शब्दात् विकल्पेन ख-प्रत्ययः भवति । पक्षे औत्सर्गिकः ठञ्-प्रत्ययः, पक्षे च प्रत्ययस्य लुक् अपि विधीयते ।</p>
<h2>Neelesh Sanskrit Detailed</h2>
<hr />
<p>index: 5.1.88
sutra: वर्षाल्लुक् च</p>
<hr />
<p><b>तेन निर्वृत्तम्</b> <a href="5.1.79.html">5.1.79</a> इत्यनेन निर्दिष्टस्य 'निवृत्तम्' अस्य अर्थस्य विषये ; तथा च  <b>तमधीष्टो भृतो भूतो भावी</b> <a href="5.1.80.html">5.1.80</a> इत्यनेन निर्दिष्टानाम् 'अधीष्टः, भृतः, भूत, भावी' - एतेषामर्थानाम् विषये द्विगुसमासस्य उत्तरपदरूपे विद्यमानात् 'वर्ष' शब्दात् अनेन सूत्रेण विकल्पेन 'ख' प्रत्ययः भवति, तथा च तस्य विकल्पेन लुक् अपि विधीयते । पक्षे तदन्तविधिना औत्सर्गिकः ठञ्-प्रत्ययः अपि विधीयते । यथा -</p>
<p>1) ख-प्रत्यये कृते - द्वि + वर्ष + ख → द्विवर्षीण ।</p>
<p>2) ठञ्-प्रत्यये कृते - द्वि + वर्ष + ठञ् → द्विवार्षिक । अत्र  <b>तद्धितेष्वचामादेः</b> <a href="7.2.117.html">7.2.117</a> इति आदिवृद्धौ प्राप्तायाम् तं बाधित्वा <b>वर्षस्याभविष्यति</b> <a href="7.3.16.html">7.3.16</a> इति उत्तरपदवृद्धिः भवति ।       </p>
<p>3) प्रत्ययस्य लुकि कृते - द्वि + वर्ष + ख/ठञ् → द्वि + वर्ष → द्विवर्ष ।</p>
<p>एवमेव - त्रिवर्षीण / त्रिवार्षिक / त्रिवर्ष ; पञ्चवर्षीण / पञ्चवार्षिक / पञ्चवर्ष - एतादृशाः शब्दाः अपि सिद्ध्यन्ति ।                                    </p>
<p>यथा -</p>
<ol>
<li>
<p>द्वाभ्यां वर्षाभ्यां निर्वृत्तम् द्विवर्षीणम्, द्विवार्षिकम् द्विवर्षम् वा ।</p>
</li>
<li>
<p>द्वे वर्षे अधीष्टः / भृतः / भूतः  द्विवर्षीणः द्विवार्षिकः द्विवर्षः वा । यथा - द्विवर्षीणः अध्यापकः, द्विवार्षिकः भृत्यः, द्विवर्षः ज्वरः - आदयः । </p>
</li>
<li>
<p>द्वे वर्षे भावी द्विवर्षीणः द्वैवर्षिकः द्विवर्षः वा । अत्र ठञ्-प्रत्यये परे <b>तद्धितेष्वचामादेः</b> <a href="7.2.117.html">7.2.117</a> इत्यनेन  आदिवृद्धिः भवति । ।</p>
</li>
</ol>
<p>ज्ञातव्यम् - </p>
<ol>
<li>
<p>'द्विवार्षिक' तथा 'द्वैवर्षिक' एतयोर्मध्ये विद्यमानम् सूक्ष्मभेदमत्र आचार्यः स्पष्टीकरोति । 'द्वे वर्षे भूतः' इत्यस्मिन् अर्थे 'द्विवार्षिक' तथा द्वे वर्षे भावी' इत्यस्मिन् अर्थे 'द्वैवर्षिक' अयं शब्दः सिद्ध्यतीति सर्वदा स्मर्तव्यम् । </p>
</li>
<li>
<p>'द्वे वर्षे भूतः' इत्यस्मिन् अर्थे यदि जीवितस्य निर्देशः क्रियते, तर्हि वर्तमानसूत्रेण विकल्पेन प्राप्तः लुक् अग्रिमसूत्रेण नित्यरूपेण भवति । यथा, 'द्वे वर्षे भूतः पुत्रः' इत्यत्र 'द्विवर्षः पुत्रः' इत्येव रूपम् सिद्ध्यति । अस्मिन् विषये अग्रिमसूत्रे विस्तारेण उच्यते । </p>
</li>
</ol>
<h2>Kashika</h2>
<hr />
<p>index: 5.1.88
sutra: वर्षाल्लुक् च</p>
<hr />
<p>द्विगोः इत्येव। वर्षान्ताद् द्विगोर्निर्वृत्तादिष्वर्थेषु वा खः प्रत्ययो भवति। पक्षे ठञ्। तयोश्च वा लुग् भवति। एवं त्रीणि रूपाणि भवन्ति। द्विवर्षीणो व्याधिः, द्विवार्षिकः, द्विवर्षः। त्रिवर्षीणः, त्रिवार्षिकः, त्रिवर्षः। <b>वर्षस्य अभविष्यति</b> <a href="7.3.16.html">7.3.16</a> इत्युत्तरपदवृद्धिः। भाविनि तु त्रैवर्षिकः।</p>
<h2>Siddhanta Kaumudi</h2>
<hr />
<p>index: 5.1.88
sutra: वर्षाल्लुक् च</p>
<hr />
<p>वर्षशब्दान्ताद्द्विगोर्वा खः । पक्षे ठञ् वा च लुक् । त्रीणि रूपाणि । द्विवर्षीणो व्याधिः । द्विवर्षः ॥</p>
<h2>Balamanorama</h2>
<hr />
<p>index: 5.1.88
sutra: वर्षाल्लुक् च</p>
<hr />
<p><b>वर्षाल्लुक् च</b> - वर्षाल्लुक् च । वा च लुगिति ।खठञो॑रिति शेषः । द्विवर्षीम इति । खे रूपम् । द्विवर्ष इति । खठञोर्लुकि रूपम् । </p></div>